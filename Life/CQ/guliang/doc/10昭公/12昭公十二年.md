## 昭公十二年

春，齐高偃帅师纳北燕伯于阳。伯于阳者何？公子阳生也。
子曰：“我乃知之矣。”在侧者曰：“子苟知之，何以不革。“曰：
“如尔所不知何？《春秋》之信史也，其序则齐桓、晋文，
其会则主会者为之也，其词则丘有罪焉耳。”
三月壬申，郑伯嘉卒。  
夏，宋公使华定来聘。  
公如晋，至河乃复。  
五月，葬郑简公。  
楚杀其大夫成然。  
秋七月。  
冬十月，公子整出奔齐。  
楚子伐徐。  
晋伐鲜虞。  

