## 昭公十三年

春，叔弓帅师围费。  
夏四月，楚公子比自晋归于楚，弑其君虔于乾溪。此弑其
君，其言归何？归无恶于弑立也。归无恶于弑立者何？灵王为
无道，作乾溪之台，三年不成，楚公子弃疾胁比而立之。然后
令于乾溪之役曰：“比已立矣，后归者不得复其田里。”众罢
而去之，灵王经而死。楚公子弃疾弑公子比，比已立矣，其称
公子何？其意不当也。其意不当，则曷为加弑焉尔？比之义宜
乎效死不立。大夫相弑称人，此其称名氏以弑何？言将自是为
君也。  
秋，公会刘子、晋侯、齐侯、宋公、卫侯、郑伯、曹伯、
莒子、邾娄子、滕子、薛伯、杞伯、小邾娄子于平丘。八月甲
戌，同盟于平丘。公不与盟，晋人执季孙隐如以归。公至自会。
公不与盟者何？公不见与盟也。公不见与盟，大夫执何以致会
？不耻也。曷为不耻？诸侯遂乱，反陈、蔡，君子耻不与焉。
蔡侯庐归于蔡。  
陈侯吴归于陈。此皆灭国也，其言归何？不与诸侯专封也。
冬十月，葬蔡灵公。  
公如晋，至河乃复。  
吴灭州来。  

