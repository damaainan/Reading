## 成公十八年

春王正月，晋杀其大夫胥童。  
庚申，晋弑其君州蒲。  
齐杀其大夫国佐。  
公如晋。  
夏，楚子、郑伯伐宋。  
宋鱼石复入于彭城。  
公至自晋。  
晋侯使士丐来聘。  
秋，杞伯来朝。  
八月，邾娄子来朝。  
筑鹿囿。何以书？讥。何讥尔？有囿矣，又为也。  
己丑，公薨于路寝。  
冬，楚人、郑人侵宋。  
晋侯使士彭来乞师。  
十有二月，仲孙蔑会晋侯、宋公、卫侯、邾娄子、齐崔杼
同盟于虚朾。  
丁未，葬我君成公。  


