## 成公十五年

春王二月，葬卫定公。  
三月乙巳，仲婴齐卒。仲婴齐者何？公孙婴齐也。公孙婴
齐则曷为谓之仲婴齐？为兄后也。为兄后则曷为谓之仲婴齐？
为人后者为之子也。为人后者为其子，则其称仲何？孙以王父
字为氏也。然则婴齐孰后？归父也。归父使于晋而未反，何以
后之？叔仲惠伯傅子赤者也，文公死，子幼，公子遂谓叔仲惠
伯曰：“君幼如之何？愿与子虑之。”叔仲惠伯曰：“吾子相
之，老夫抱之，何幼君之有？”公子遂知其不可与谋，退而杀
叔仲惠伯，弑子赤而立宣公。宣公死，成公幼，臧宣公者相也。
君死不哭,聚诸大夫而问焉曰：“昔者叔仲惠伯之事,孰为之？”
诸大夫皆杂然曰：“仲氏也，其然乎？”于是遣归父之家，然
后哭君，归父使乎晋，还自晋，至柽，闻君薨家遣，墠帷哭
君成踊，反命于介，自是走之齐。鲁人徐伤归父之无后也，于
是使婴齐后之也。  
癸丑，公会晋侯、卫侯、郑伯、曹伯、宋世子成、齐国佐、
邾娄人同盟于戚。晋侯执曹伯归之于京师。公至自会。  
夏六月，宋公固卒。楚子伐郑。  
秋八月庚辰，葬宋共公。  
宋华元出奔晋。  
宋华元自晋归于宋。  
宋杀其大夫山。  
宋鱼石出奔楚。  
冬十有一月，叔孙侨如会晋士燮、齐高无咎、宋华元、卫
孙林父、郑公子鳅、邾娄人会吴于钟离。曷为殊会吴？外吴也。
曷为外也？《春秋》内其国而外诸夏，内诸夏而外夷狄。王者
欲一乎天下，曷为以外内之辞言之？言自近者始也。  
许迁于叶。  

