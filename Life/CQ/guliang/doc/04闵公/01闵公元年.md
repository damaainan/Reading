## 闵公元年

元年春，王正月。继弑君不言即位，正也。亲之非父也，
尊之非君也，继之如君父也者，受国焉尔。齐人救邢。善救邢
也。  
夏，六月辛酉，葬我君庄公。庄公葬而后举谥，谥所以成
德也，于卒事乎加之矣。  
秋，八月，公及齐侯盟于洛姑。盟纳季子也。季子来归。  
其曰季子，贵之也。其曰来归，喜之也。  
冬，齐仲孙来。其曰齐仲孙，外之也。其不目而曰仲孙，
疏之也。其言齐，以累桓也。  

