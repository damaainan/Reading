## 闵公二年

二年春，王正月，齐人迁阳。  
夏，五月乙酉，吉禘于庄公。吉禘者，不吉者也。丧事未
毕而举吉祭，故非之也。  
秋，八月辛丑，公薨。不地，故也。其不书葬，不以讨母
葬子也。  
九月，夫人姜氏孙于邾。孙之为言犹孙也。讳奔也。公子
庆父出奔莒。其曰出，绝之也。庆父不复见矣。  
冬，齐高子来盟。其曰来，喜之也。其曰高子，贵之也。  
盟立僖公也。不言使何也？不以齐侯使高子也。十有二月，狄
入卫。郑弃其师。恶其长也。兼不反其众，则是弃其师也。


