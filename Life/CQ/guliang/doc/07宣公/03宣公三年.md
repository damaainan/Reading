## 宣公三年

春王正月，郊。牛之口伤，改卜牛，牛死，乃不郊，犹三
望。其言之何？缓也。曷为不复卜？养牲养二卜。帝牲不吉，
则扳稷牲而卜之。帝牲在于涤三月，于稷者唯具是视。郊则曷
为必祭稷？王者必以其祖配。王者则曷为必以其祖配？自内出
者无匹不行，自外至者无主不止。  
葬匡王。  
楚子伐贲浑戎。  
夏，楚人侵郑。  
秋，赤狄侵齐。  
宋师围曹。  
冬十月丙戌，郑伯兰卒。  
葬郑缪公。  

