## 宣公九年

春王正月，公如齐。  
公至自齐。  
夏，仲孙蔑如京师。  
齐侯伐莱。  
秋，取根牟。根牟者何？邾娄之邑也。曷为不系乎邾娄？
讳亟也。  
八月，滕子卒。  
九月，晋侯、宋公、卫侯、郑伯、曹伯会于扈。  
晋荀林父帅师伐陈。  
辛酉，晋侯黑臀卒于扈。扈者何？晋之邑也。诸侯卒其封
内不地，此何以地？卒于会，故地也。未出其地，故不言会也。
冬十月癸酉，卫侯郑卒。  
宋人围滕。  
楚子伐郑。  
晋郤缺帅师救郑。  
陈杀其大夫泄冶。  

