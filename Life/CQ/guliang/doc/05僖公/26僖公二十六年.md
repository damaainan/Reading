## 僖公二十六年

二十有六年春，王正月己未，公会莒子、卫宁速，盟于向。
公不会大夫，其曰宁速何也？以其随莒子，可以言会也。齐人
侵我西鄙。公追齐师，至巂，弗及。人，微者也。侵，浅事也。
公之追之，非正也。至巂，急辞也。弗及者，弗与也，可以及
而不敢及也。其侵也曰人，其追也曰师，以公之弗及大之也。
弗及，内辞也。  
夏，齐人伐我北鄙。卫人伐齐。公子遂如楚乞师。乞，重
辞也。何重焉？重人之死也，非所乞也。师出不必反，战不必
胜，故重之也。  
秋，楚人灭夔，以夔子归。夔，国也。不日，微国也。以
归，犹愈乎执也。  
冬，楚人伐宋，围闵。伐国不言围邑，此其言围何也？以
吾用其师目其事也，非道用师也。公以楚师伐齐，取谷。以者，
不以者也。民者，君之本也。使民以其死，非其正也。公至自
伐齐。恶事不致，此其致之何也？危之也。  

