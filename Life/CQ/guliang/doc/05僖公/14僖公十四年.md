## 僖公十四年

十有四年春，诸侯城缘陵。其曰诸侯，散辞也。聚而曰散
何也？诸侯城，有散辞也，桓德衰矣。  
夏，六月，季姬及缯子遇于防，使缯子来朝。遇者，同谋
也。来朝者，来请己也。朝不言使，言使非正也。以病缯子也。
秋，八月辛卯，沙鹿崩。林属于山为鹿。沙，山名也。无
崩道而崩，故志之也。其日，重其变也。狄侵郑。  
冬，蔡侯肸卒。诸侯时卒，恶之也。  

