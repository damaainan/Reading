## 僖公二十一年

二十有一年春，狄侵卫。宋人、齐人、楚人盟于鹿上。  
夏，大旱。旱，时，正也。  
秋，宋公、楚子、陈侯、蔡侯、郑伯、许男、曹伯会于雩。
执宋公以伐宋。以，重辞也。  
冬，公伐邾。楚人使宜申来献捷。捷，军得也。其不曰宋
捷何也？不与楚捷于宋也。  
十有二月癸丑，公会诸侯盟于薄。会者，外为主焉尔。释
宋公。外释不志，此其志何也？以公之与之盟目之也。不言楚，
不与楚专释也。  

