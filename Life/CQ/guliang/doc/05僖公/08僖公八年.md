## 僖公八年

八年春，王正月，公会王人、齐侯、宋公、卫侯、许男、
曹伯、陈世子款，盟于洮。王人之先诸侯何也？贵王命民。朝
服虽敝，必加于上，弁冕虽旧，必加于首，周室虽衰，必先诸
侯。兵车之会也，郑伯乞盟，以向之逃归乞之也。乞者，重辞
也，重是盟也。乞者，处其所而请与也。盖汋之也。  
夏，狄伐晋。  
秋，七月，禘于大庙，用致夫人。用者，不宜用者也。致
者，不宜致者也。言夫人，必以其氏姓。言夫人而不以氏姓，
非夫人也，立妾之辞也，非正也。夫人之，我可以不夫人之乎
？夫人卒葬之，我可以不卒葬之乎？一则以宗庙临之，而后贬
焉；一则以外之弗夫人，而见正焉。  
冬，十有二月丁未，天王崩。  

