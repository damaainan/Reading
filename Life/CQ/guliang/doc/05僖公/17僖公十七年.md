## 僖公十七年

十有七年春，齐人、徐人伐英氏。  
夏，灭项。孰灭之？桓公也。何以不言桓公也？为贤者讳
也。项，国也，不可灭而灭之乎？桓公知项之可灭也，而不知
己之不可以灭也。既灭人之国矣，何贤乎？君子恶恶疾其始，
善善乐其终。桓公尝有存亡继绝之功，故君子为之讳也。  
秋，夫人姜氏会齐侯于卞。  
九月，公至自会。  
冬，十有二月乙亥，齐侯小白卒。此不正，其日之何也？
其不正，前见矣。其不正之前见何也？以不正入虚国，故称嫌
焉尔。  

