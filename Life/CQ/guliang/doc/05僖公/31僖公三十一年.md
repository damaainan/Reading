## 僖公三十一年

三十有一年春，取济西田。公子遂如晋。夏，四月，四卜
郊，不从，乃免牲，犹三望。夏，四月，不时也。四卜，非礼
也。免牲者，为之缁衣熏裳，有司玄端，奉送至于南郊，免牛
亦然。乃者，亡乎人之辞也。犹者，可以已之辞也。  
秋，七月。  
冬，杞伯姬来求妇。妇人既嫁不逾竟，杞伯姬来求妇，非
正也。狄围卫。  
十有二月，卫迁于帝丘。  

