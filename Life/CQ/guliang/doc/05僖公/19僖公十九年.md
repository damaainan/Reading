## 僖公十九年

十有九年春，王三月，宋人执滕子婴齐。  
夏，六月，宋公、曹人、邾人盟于曹南。缯子会盟于邾。  
己酉，邾人执缯子，用之。微国之君，因邾以求与之盟。人因
己以求与之盟，己迎而执之。恶之，故谨而日之也。用之者，
叩其鼻以衈社也。  
秋，宋人围曹。卫人伐邢。  
冬，会陈人、蔡人、楚人、郑人盟于齐。梁亡。自亡也，
湎于酒，淫于色，心昏耳目塞，上无正长之治，大臣背叛，民
为寇盗。梁亡，自亡也。如加力役焉，湎不足道也。梁亡，郑
弃其师，我无加损焉，正名而已矣。梁亡，出恶正也。郑弃其
师，恶其长也。  

