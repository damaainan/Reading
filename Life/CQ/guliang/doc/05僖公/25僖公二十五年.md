## 僖公二十五年

二十有五年春，王正月丙午，卫侯毁灭邢。毁之名何也？
不正其伐本而灭同姓也。  
夏，四月癸酉，卫侯毁卒。宋荡伯姬来逆妇。妇人既嫁不
逾竟。宋荡伯姬来逆妇，非正也。其曰妇何也？缘姑言之之辞
也。宋杀其大夫。其不称名姓，以其在祖之位，尊之也。  
秋，楚人围陈，纳顿子于顿。纳者，内弗受也。围，一事
也。纳，一事也。而遂言之，盖纳顿子者陈也。葬卫文公。
冬，十有二月癸亥，公会卫子、莒庆，盟于洮。莒无大夫，
其曰莒庆何也？以公之会目之也。  

