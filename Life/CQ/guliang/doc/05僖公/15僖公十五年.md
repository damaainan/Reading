## 僖公十五年

十有五年春，王正月，公如齐。楚人伐徐。  
三月，公会齐侯、宋公、陈侯、卫侯、郑伯、许男、曹伯，
盟于牡丘。兵车之会也。遂次于匡。遂，继事也。次，止也，
有畏也。公孙敖帅师及诸侯之大夫救徐。善救徐也。  
夏，五月，日有食之。  
秋，七月，齐师、曹师伐厉。  
八月，螽。螽，虫灾也。甚则月，不甚则时。  
九月，公至自会。季姬归于缯。己卯晦，震夷伯之庙。晦，
冥也。震，雷也。夷伯，鲁大夫也。因此以见天子至于士皆有
庙：天子七庙，诸侯五，大夫三，士二。故德厚者流光，德薄
者流卑。是以贵始，德之本也；始封必为祖。  
冬，宋人伐曹。楚人败徐于娄林。夷狄相败，志也。  
十有一月壬戌，晋侯及秦伯战于韩。获晋侯。韩之战，晋
侯失民矣，以其民未败而君获也。  

