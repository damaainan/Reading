## 僖公九年

九年春，王三月丁丑，宋公御说卒。  
夏，公会宰周公、齐侯、宋子、卫侯、郑伯、许男、曹伯
于葵丘。天子之宰，通于四海。宋其称子何也？未葬之辞也。
礼，柩在堂上孤无外事。今背殡而出会，以宋子为无哀矣。
秋，七月乙酉，伯姬卒。内女也，未适人不卒，此何以卒
也？许嫁笄而字之，死则以成人之丧治之。  
九月戊辰，诸侯盟于葵丘。桓盟不日，此何以日？美之也。
为见天子之禁，故备之也。葵丘之会，陈牲而不杀，读书加于
牲上，壹明天子之禁，曰：“毋雍泉，毋讫籴，毋易树子，毋
以妾为妻，毋使妇人与国事！”甲子，晋侯诡诸卒。  
冬，晋里克杀其君之子奚齐。其君之子云者，国人不子也。
国人不子何也？不正其杀世子申生而立之也。  

