## 哀公四年

四年春，王二月庚戌，盗弑蔡侯申。称盗以弑君，不以上
下道道也。内其君而外弑者，不以弑道道也。《春秋》有三盗：
微杀大夫谓之盗，非所取而取之谓之盗，辟中国之正道以袭利
谓之盗。蔡公孙辰出奔吴。葬秦惠公。宋人执小邾子。  
夏，蔡杀其大夫公孙姓、公孙霍。晋人执戎蛮子赤归于楚。
城西郛。  
六月辛丑，亳社灾。亳社者，亳之社也。亳，亡国也。亡
国之社以为庙屏，戒也。其屋，亡国之社不得上达也。  
秋，八月甲寅，滕子结卒。  
冬，十有二月，葬蔡昭公。葬滕顷公。  

