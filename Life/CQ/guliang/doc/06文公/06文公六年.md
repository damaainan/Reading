## 文公六年

六年春，葬许僖公。  
夏，季孙行父如陈。  
秋，季孙行父如晋。  
八月乙亥，晋侯驩卒。  
冬，十月，公子遂如晋。葬晋襄公。晋杀其大夫阳处父。  
称国以杀，罪累上也。襄公已葬，其以累上之辞言之何也？君
漏言也，上泄则下暗，下暗则上聋。且暗且聋，无以相通。射
姑杀者也。射姑之杀奈何？曰：晋将与狄战，使狐射姑为将军，
赵盾佐之。阳处父曰：“不可！古者君之使臣也，使仁者佐贤
者，不使贤者佐仁者。今赵盾贤，夜姑仁，其不可乎！”襄公
曰：“诺！”谓夜姑曰：“吾始使盾佐女，今女佐盾矣。”夜姑曰：
“敬诺！”襄公死，处父主竟上事，射姑使人杀之。君漏言
也，故士造辟而言，诡辞而出，曰：“用我则可，不用我则
无乱其德。”晋狐射姑出奔狄。闰月不告月，犹朝于庙。不
告月者何也？不告朔也。不告朔则何为不言朔也？闰月者，附
月之余日也，积分而成于月者也。天子不以告朔，而丧事不数
也。犹之为言，可以已也。  

