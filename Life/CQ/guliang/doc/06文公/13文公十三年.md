## 文公十三年

十有三年春，王正月。  
夏，五月壬午，陈侯朔卒。邾子蘧篨卒。自正月不雨，至
于秋七月。大室屋坏。大室屋坏者，有坏道也，讥不修也。大
室，犹世室也。周公，曰大庙；伯禽，曰大室；群公，曰宫。
礼，宗庙之事，君亲割，夫人亲舂，敬之至也。为社稷之主，
而先君之庙坏，极称之，志不敬也。  
冬，公如晋。卫侯会公于沓。狄侵卫。  
十有二月己丑，公及晋侯盟。还自晋。还者，事未毕也。  
自晋，事毕也。郑伯会公于棐。  

