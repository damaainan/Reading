## 文公十二年

十有二年春，王正月，郕伯来奔。杞伯来朝。  
二月庚子，子叔姬卒。其曰子叔姬，贵也，公之母姊妹也。
其一传曰，许嫁以卒之也。男子二十而冠，冠而列丈夫，三十
而娶。女子十五而许嫁，二十而嫁。  
夏，楚人围巢。  
秋，滕子来朝。秦伯使术来聘。  
冬，十有二月戊午，晋人、秦人战于河曲。不言及，秦、
晋之战已亟，故略之也。季孙行父帅师，城诸及郓。称帅师，
言有难也。  

