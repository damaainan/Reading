## 文公十一年

十有一年春，楚子伐麇。  
夏，叔彭生会晋郤缺于承匡。  
秋，曹伯来朝。公子遂如宋。狄侵齐。  
冬，十月甲午，叔孙得臣败狄于咸。不言帅师而言败，
何也？直败一人之辞也。一人而曰败，何也？以众焉言之也。
《传》曰：长狄也，弟兄三人，佚宕中国，瓦石不能害。叔
孙得臣，最善射者也，射其目，身横九亩，断其首而载之，
眉见于轼。然则何为不言获也？曰古者不重创，不禽二毛，故
不言获，为内讳也。其之齐者，王子成父杀之则未知其之晋
者也。  

