## 文公九年

九年春，毛伯来求金。求车犹可，求金甚矣！夫人姜氏如
齐。  
二月，叔孙得臣如京师。京，大也。师，众也。言周，必
以众与大言之也。辛丑，葬襄王。天子志崩不志葬。举天下而
葬一人，其道不疑也。志葬，危不得葬也。日之，甚矣，其不
葬之辞也！晋人杀其大夫先都。  
三月，夫人姜氏至自齐。卑以尊致，病文公也。晋人杀其
大夫士縠，及箕郑父。称人以杀，诛有罪也。郑父，累也。楚
人伐郑。公子遂会晋人、宋人、卫人、许人，救郑。  
夏，狄侵齐。  
秋，八月，曹伯襄卒。  
九月癸酉，地震。震，动也。地，不震者也。震，故谨而
日之也。  
冬楚子使萩来聘。楚无大夫，其曰荻何也？以其来，我襃
之也。秦人来归僖公、成风之襚。秦人弗夫人也，即外之弗夫
人而见正焉。葬曹共公。  

