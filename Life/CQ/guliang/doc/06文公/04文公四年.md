## 文公四年

四年春，公至自晋。  
夏，逆妇姜于齐。其曰妇姜，为其礼成乎齐也。其逆者谁
也？亲逆而称妇，或者公与？何其速妇之也？曰公也。其不言
公何也？非成礼于齐也。曰妇，有姑之辞也。其不言氏何也？
贬之也。何为贬之也？夫人与有贬也。狄侵齐。  
秋，楚人灭江。晋侯伐秦。卫侯使宁俞来聘。  
冬，十有一月壬寅，夫人风氏薨。  

