## 文公八年

八年春，王正月。  
夏，四月。  
秋，八月戊申，天王崩。  
冬，十月壬午，公子遂会晋赵盾，盟于衡雍。乙酉，公子
遂会雒戎，盟于暴。公孙敖如京师，不至而复。丙戌，奔莒。
不言所至，未如也。未如则未复也。未如而曰如，不废君命也。
未复而曰复，不专君命也。其如，非如也。其复，非复也。唯
奔莒之为信，故谨而日之也。螽。宋人杀其大夫司马。司马，
官也。其以官称，无君之辞也。宋司城来奔。司城，官也。其
以官称，无君之辞也。来奔者不言出，举其接我也。  

