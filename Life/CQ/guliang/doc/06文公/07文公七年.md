## 文公七年

七年春，公伐邾。  
三月甲戌，取须句。取邑不日，此其日何也？不正其再取，
故谨而日之也。遂城郚。遂，继事也。  
夏，四月，宋公壬臣卒。宋人杀其大夫。称人以杀，诛有
罪也。戊子，晋人及秦人战于令狐。晋先蔑奔秦。不言出，在
外也。辍战而奔秦，以是为逃军也。狄侵我西鄙。  
秋，八月，公会诸侯、晋大夫，盟于扈。其曰诸侯，略之
也。  
冬，徐伐莒。公孙敖如莒莅盟。莅，位也。其曰位何也？
前定也。其不日，前定之盟不日也。  

