## 文公三年

三年春，王正月，叔孙得臣会晋人、宋人、陈人、卫人、
郑人伐沈。沈溃。  
夏，五月，王子虎卒。叔服也，此不卒者也，何以卒之？
以其来会葬，我卒之也。或曰，以其尝执重以守也。秦人伐晋。
秋，楚人围江。雨螽于宋。外灾不志，此何以志也？曰，
灾甚也。其甚奈何？茅茨尽矣。著于上，见于下，谓之雨。
冬，公如晋。  
十有二月己巳，公及晋侯盟。晋阳处父帅师伐楚救江。此
伐楚，其言救江何也？江远楚近，伐楚所以救江也。  

