## 庄公十七年

十有七年春，齐人执郑詹。人者，众辞也。以人执，与之
辞也。郑詹，郑之卑者。卑者不志，此其志，何也？以其逃来
志之也。逃来则何志焉？将有其末，不得不录其本也。郑詹，
郑之佞人也。  
夏，齐人歼于遂。歼者尽也。然则何为不言遂人尽齐人也
？无遂之辞也。无遂则何为言遂？其犹存遂也。存遂奈何？曰
齐人灭遂，使人戍之。遂之因氏饮戍者酒而杀之，齐人歼焉。
此谓狎敌也。  
秋，郑詹自齐逃来。逃义曰逃。  
冬，多麋。  

