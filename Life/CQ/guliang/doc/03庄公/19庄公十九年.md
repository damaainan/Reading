## 庄公十九年

十有九年春，王正月。  
夏，四月。  
秋，公子结媵陈人之妇于鄄，遂及齐侯、宋公盟。媵，浅
事也，不志此其志，何也？辟要盟也。何以见其辟要盟也？媵，
礼之轻者也；盟，国之重也。以轻事遂乎国重，无说。其曰陈
人之妇，略之也。其不日，数渝，恶之也。夫人姜氏如莒。妇
人既嫁不逾竟，逾竟非正也。  
冬，齐人、宋人、陈人伐我西鄙。其曰鄙，远之也。其远
之何也？不以难迩我国也。  

