## 庄公二年

二年春，王二月，葬陈庄公。  
夏，公子庆父帅师伐于馀丘。国而曰伐。于馀丘，邾之邑
也，其曰伐，何也？公子贵矣，师重矣，而敌人之邑，公子病
矣。病公子，所以讥乎公也。其一曰，君在而重之也。  
秋，七月，齐王姬卒。为之主者卒之也。  
冬，十有二月，夫人姜氏会齐侯于禚。妇人既嫁不逾竟，
逾竟非正也。妇人不言会，言会非正也。飨，甚矣！乙酉，宋
公冯卒。  

