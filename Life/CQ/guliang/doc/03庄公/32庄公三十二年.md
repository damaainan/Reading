## 庄公三十二年

三十有二年春，城小谷。  
夏，宋公、齐侯遇于梁丘。遇者，志相得也。梁丘，在曹、
邾之间，去齐八百里。非不能从诸侯而往也，辞所遇，遇所不
遇，大齐桓也。  
秋，七月癸巳，公子牙卒。  
八月癸亥，公薨于路寝。路寝，正寝也。寝疾居正寝，正
也。男子不绝于妇人之手，以齐终也。  
冬，十月乙未，子般卒。子卒日，正也；不日，故也。有
所见则日。公子庆父如齐。此奔也，其曰“如”何也？讳莫如
深，深则隐。苟有所见，莫如深也。狄伐邢。  


