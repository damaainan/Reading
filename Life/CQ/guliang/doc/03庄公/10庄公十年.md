## 庄公十年

十年春，王正月，公败齐师于长勺。不日，疑战也。疑战
而曰败，胜内也。  
二月，公侵宋。侵时，此其月何也？乃深其怨于齐，又退
侵宋以众其敌，恶之，故谨而月之。  
三月，宋人迁宿。迁，亡辞也。其不地，宿不复见也。迁
者，犹未失其国家以往者也。  
夏，六月，齐师、宋师次于郎。次，止也。畏我也。公败
宋师于乘丘。不日，疑战也。疑战而曰败，胜内也。  
秋，九月，荆败蔡师于莘，以蔡侯献武归。荆者楚也。何
为谓之荆？狄之也。何为狄之？圣人立，必后至，天子弱，必
先叛：故曰荆，狄之也。蔡侯何以名也？绝之也。何为绝之？
获也。中国不言败，此其言败何也？中国不言败，蔡侯其见获
乎？其言败何也？释蔡侯之获也。以归，犹愈乎执也。  
冬，十月，齐师灭谭，谭子奔莒。  

