## 庄公二十七年

二十有七年春，公会杞伯姬于洮。  
夏，六月，公会齐侯、宋公、陈侯、郑伯，同盟于幽。同
者有同也，同尊周也，于是而后授之诸侯也。其授之诸侯何也？
齐侯得众也。桓会不致，安之也。桓盟不日，信之也。信其
信，仁其仁。衣裳之会十有一，未尝有歃血之盟也，信厚也。
兵车之会四，未尝有大战也，爱民也。  
秋，公子友如陈葬原仲。言葬不言卒，不葬者也。不葬而
曰葬，讳出奔也。  
冬，杞伯姬来。莒庆来逆叔姬。诸侯之嫁子于大夫，主大
夫以与之。来者，接内也。不正其接内，故不与夫妇之称也。
杞伯来朝。公会齐侯于城濮。  

