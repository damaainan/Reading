## 庄公三年

三年春，王正月，溺会齐师伐卫。溺者何也？公子溺也。  
其不称公子何也？恶其会仇雠而伐同姓，故贬而名之也。  
夏，四月，葬宋庄公。月葬，故也。  
五月，葬桓王。《传》曰：改葬也。改葬之礼缌,举下缅也。
或曰郤尸以求诸侯。天子志崩不志葬，必其时也，何必焉？举
天下而葬一人，其义不疑也。志葬，故也，危不得葬也。日近
不失崩。不志崩，失天下也。独阴不生，独阳不生，独天不生，
三合然后生。故曰母之子也可，天之子也可。尊者取尊称焉，
卑者取卑称焉。其曰王者，民之所归往也。  
秋，纪季以酅入于齐也。酅，纪之邑也。入于齐者，以酅
事齐也。入者，内弗受也。  
冬，公次于郎。次止也，有畏也。欲救纪而不能也。  

