## 庄公二十九年

二十有九年春，新延厩。延厩者，法厩也。其言新，有故
也。有故则何为书也？古之君人者，必时视民之所勤：民勤于
力，则功筑罕；民勤于财，则贡赋少；民勤于食，则百事废矣。
冬筑微，春新延厩，以其用民力为已悉矣。  
夏，郑人侵许。  
秋，有蜚。一有一亡曰有。  
冬，十有二月，纪叔姬卒。城诸及防。可城也，以大及小
也。  

