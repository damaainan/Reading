## 庄公七年

七年春，夫人姜氏会齐侯于防。妇人不会，会非正也。  
夏，四月辛卯昔，恒星不见。恒星者，经星也。日入至于
星出，谓之昔。不见者，可以见也。夜中星陨如雨。其陨也如
雨，是夜中与？《春秋》著以传著，疑以传疑。中之几也，而
曰夜中，著焉尔。何用见其中也？失变而录其时，则夜中矣。
其不曰恒星之陨何也？我知恒星之不见，而不知其陨也；我见
其陨而接于地者，则是雨说也。著于上，见于下，谓之雨；著
于下，不见于上，谓之陨，岂雨说哉？
秋，大水。高下有水灾，曰大水。无麦、苗。麦，苗，同
时也。  
冬，夫人姜氏会齐侯于谷。妇人不会，会非正也。  

