## 庄公二十五年

二十有五年春，陈侯使女叔来聘。其不名何也？天子之命
大夫也。  
夏，五月癸丑，卫侯朔卒。  
六月辛未朔，日有食之。言日言朔，食正朔也。鼓、用牲
于社。鼓，礼也。用牲，非礼也。天子救日，置五麾，陈五兵、
五鼓，诸侯置三麾，陈三鼓、三兵；大夫击门，士击柝。言充
其阳也。伯姬归于杞。其不言逆何也？逆之道微，无足道焉尔。
秋，大水。鼓、用牲于社、于门。高下有水灾，曰大水。  
既戒鼓而骇众，用牲可以已矣。救日以鼓兵，救水以鼓众。
冬，公子友如陈。  

