## 桓公五年

五年春，正月甲戌、己丑，陈侯鲍卒。鲍卒，何为以二日
卒之？《春秋》之义，信以传信，疑以传疑。陈侯以甲戌之日
出，己丑之日得。不知死之日，故举二日以包也。  
夏，齐侯、郑伯如纪。天王使任叔之子来聘。任叔之子者，
录父以使子也。故微其君臣而著其父子，不正父在子代仕之辞
也。葬陈桓公。城祝丘。  
秋，蔡人、卫人、陈人从王伐郑。举从者之辞也。其举从
者之辞何也？为天王讳伐郑也。郑，同姓之国也，在乎冀州。
于是不服，为天子病矣。大雩。螽。螽，虫灾也。甚则月，不
甚则时。  
冬，州公如曹。外相如不书，此其书何也？过我也。  

