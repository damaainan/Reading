## 桓公十五年

十有五年春，二月，天王使家父来求车。古者诸侯时献于
天子，以其国之所有；故有辞让而无征求。求车非礼也，求金
甚矣。  
三月乙未，天王崩。  
夏，四月己巳，葬齐僖公。  
五月，郑伯突出奔蔡。讥夺正也。郑世子忽复归于郑。反
正也。许叔入于许。许叔，许之贵者也。莫宜乎许叔，其曰入
何也？其归之道，非所以归也。公会齐侯于蒿。邾人、牟人、
葛人来朝。  
秋，九月，郑伯突入于栎。  
冬，十有一月，公会宋公、卫侯、陈侯于袲，伐郑。地而
后伐，疑辞也。非其疑也。  

