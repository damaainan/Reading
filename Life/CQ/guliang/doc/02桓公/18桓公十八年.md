## 桓公十八年

十有八年春，王正月，公会齐侯于泺。公与夫人姜氏遂如
齐。泺之会，不言及夫人何也？以夫人之伉，弗称数也。  
夏，四月丙子，公薨于齐。其地，于外也。薨称公，举上
也。丁酉，公之丧至自齐。  
秋，七月。  
冬，十有二月己丑，葬我君桓公。葬我君，接上下也。君
弑贼不讨，不书葬，此其言葬，何也？不责逾国而讨于是也。
桓公葬而后举谥，谥所以成德也，于卒事乎加之矣。知者虑，
义者行，仁者守，有此三者备，然后可以会矣。  


