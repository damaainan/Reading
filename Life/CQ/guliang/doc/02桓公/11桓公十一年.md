## 桓公十一年

十有一年春，正月，齐人、卫人、郑人盟于恶曹。  
夏五月癸未，郑伯寤生卒。  
秋，七月，葬郑庄公。  
九月，宋人执郑祭仲。宋人者，宋公也。其曰人何也？贬
之也。突归于郑。曰突，贱之也。曰归，易辞也。祭仲易其事，
权在祭仲也。死君难，臣道也。今立恶而黜正，恶祭仲也。郑
忽出奔卫。郑忽者，世子忽也。其名，失国也。柔会宋公、陈
侯、蔡叔，盟于折。柔者何？吾大夫之未命者也。公会宋公于
夫钟。  
冬，十有二月，公会宋公于阚。  

