## 桓公十四年

十有四年春，正月，公会郑伯于曹。无冰。无冰，时燠也。
夏，五。郑伯使其弟御来盟。诸侯之尊，弟兄不得以属通。
其弟云者，以其来我举其贵者也。来盟，前定也。不日，前定
之盟不日。孔子曰：听远音者，闻其疾而不闻其舒；望远者，
察其貌而不察其形。立乎定、哀以指隐、桓，隐、桓之日远矣。
夏五，传疑也。  
秋，八月壬申，御廪灾。乙亥，尝。御廪之灾不志，此其
志何也？以为唯未易灾之余而尝可也。志不敬也。天子亲耕以
共粢盛，王后亲蚕以共祭服，国非无良农工女也，以为人之所
尽事其祖祢，不若以己所自亲者也。何用见其未易灾之余而尝
也？曰甸粟，而内之三宫，三宫米而藏之御廪，夫尝必有兼甸
之事焉。壬申，御廪灾。乙亥尝。以为未易灾之余而尝也。
冬，十有二月丁巳，齐侯禄父卒。宋人以齐人、蔡人、卫
人、陈人伐郑。以者，不以者也。民者，君之本也。使人以其
死，非正也。  

