## 桓公元年

元年春。王。桓无王，其曰王何也？谨始也。其曰无王何
也？桓弟弑兄，臣弑君，天子不能定，诸侯不能救，百姓不能
去。以为无王之道，遂可以至焉尔。元年有王，所以治桓也。
正月，公即位。继故不言即位，正也。继故不言即位之为正何
也？曰先君不以其道终，则子弟不忍即位也。继故而言即位，
则是与闻乎弑也。继故而言即位，是为与闻乎弑何也？曰先君
不以其道终，己正即位之道而即位，是无恩于先君也。  
三月，公会郑伯于垂。会者，外为主焉尔。郑伯以璧假许
田。假，不言以，言以非假也。非假而曰假，讳易地也。礼，
天子在上，诸侯不得以地相与也。无田则无许可知矣，不言许，
不与许也。许田者，鲁朝宿之邑也。邴者，郑伯之所受命而祭
泰山之邑也。用见鲁之不朝于周而郑之不祭泰山也。  
夏，四月丁未，公及郑伯盟于越。及者，内为志焉尔。越，
盟地之名也。  
秋，大水。高下有水灾，曰大水。  
冬，十月。无事焉,何以书？不遗时也。《春秋》编年，四
时具而后为年。  

