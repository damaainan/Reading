## 定公十三年

春，齐侯、卫侯次于垂瑕。  
夏，筑蛇渊囿。  
大蒐于比蒲。  
卫公孟彄帅师伐曹。  
秋，晋赵鞅入于晋阳以叛。  
冬，晋荀寅及士吉射入于朝歌以叛。  
晋赵鞅归于晋。此叛也，其言归何？以地正国也。其以地
正国奈何？晋赵鞅取晋阳之甲以逐荀寅与士吉射。荀寅与士吉
射者，曷为者也？君侧之恶人也。此逐君侧之恶人，曷为以叛
言之？无君命也。  
薛弑其君比。  

