## 定公十五年

春王正月，邾娄子来朝。  
鼷鼠食郊牛，牛死，改卜牛。曷为不言其所食？漫也。  
二月辛丑，楚子灭胡，以胡子豹归。  
夏五月辛亥，郊。曷为以夏五月郊？三卜之运也。  
壬申，公薨于高寝。  
郑轩达帅师伐宋。  
齐侯、卫侯次于籧篨。  
邾娄子来奔丧。其言来奔丧何？奔丧非礼也。  
秋七月壬申，姒氏卒。姒氏者何？哀公之母也。何以不称
夫人？哀未君也。  
八月庚辰朔，日有食之。  
九月，滕子来会葬。  
丁巳，葬我君定公。雨不克葬。戊午日下昃，乃克葬。  
辛巳，葬定姒。定姒何以书葬？未逾年之君也，有子则庙，
庙则书葬。  
冬，城漆。  


