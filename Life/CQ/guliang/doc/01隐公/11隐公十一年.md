## 隐公十一年

十有一年春，滕侯、薛侯来朝。天子无事，诸侯相朝，正
也。考礼修德，所以尊天子也。诸侯来朝时正也，特言同时也，
累数皆至也。  
夏，五月，公会郑伯于时来。  
秋，七月壬午，公及齐侯、郑伯入许。  
冬，十有一月壬辰，公薨。公薨不地，故也。隐之，不忍
地也。其不言葬何也？君弑，贼不讨，不书葬，以罪下也。隐
十年无正，隐不自正也。元年有正，所以正隐也。  


