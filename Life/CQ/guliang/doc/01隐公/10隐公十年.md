## 隐公十年

十年春，王二月，公会齐侯、郑伯于中丘。  
夏，翚帅师会齐人、郑人伐宋。  
六月壬戌，公败宋师于菅。内不言战，举其大者也。辛未
取郜，辛巳取防。取邑不日，此其日何也？不正其乘败人而深
为利、取二邑，故谨而日之也。  
秋，宋人、卫人入郑。宋人、蔡人、卫人伐载。郑伯伐取
之，不正其因人之力而易取之。故主其事也。  
冬，十月壬午，齐人、郑人入郕。入者，内弗受也。日入，
恶入者也。郕，国也。  

