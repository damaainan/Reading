## 隐公二年

二年春，公会戎于潜。会者，外为主焉尔。知者虑，义者
行，仁者守，有此三者然后可以出会。会戎，危公也。  
夏，五月，莒人入向。入者，内弗受也。向，我邑也。无
侅帅师入极。入者，内弗受也。极，国也。苟焉以入人为志者，
人亦入之矣。不称氏者，灭同姓，贬也。  
秋，八月庚辰，公及戎盟于唐。  
九月，纪履緰来逆女。逆女，亲者也。使大夫，非正也。  
以国氏者，为其来交接于我，故君子进之也。  
冬，十月，伯姬归于纪。礼，妇人谓嫁曰归，反曰来归，
从人者也。妇人在家制于父，既嫁制于夫，夫死从长子。妇人
不专行，必有从也。伯姬归于纪，此其如专行之辞何也？曰非
专行也。吾伯姬归于纪，故志之也。其不言使，何也？逆之道
微，无足道焉尔。纪子伯、莒子盟于密。或曰纪子伯莒子而与
之盟。或曰年同爵同，故纪子以伯先也。  
十有二月乙卯，夫人子氏薨。夫人薨不地。夫人者，隐之
妻也。卒而不书葬，夫人之义从君者也。郑人伐卫。  

