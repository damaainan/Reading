## 襄公二十五年

春，齐崔杼帅师伐我北鄙。  
夏五月乙亥，齐崔杼弑其君光。  
公会晋侯、宋公、卫侯、郑伯、曹伯、莒子、邾娄子、滕
子、薛伯、杞伯、小邾娄子于陈仪。  
六月壬子，郑公孙舍之帅师入陈。  
秋八月己巳，诸侯同盟于重丘。公至自会。  
卫侯入于陈仪。陈仪者何？卫之邑也。曷为不言入于卫？
谖君以弑也。  
楚屈建帅师灭舒鸠。  
冬，郑公孙囆帅师伐陈。  
十有二月，吴子谒伐楚，门于巢卒。门于巢卒者何？入门
乎巢而卒也。入门乎巢而卒者何？入巢之门而卒也。吴子谒何
以名？伤而反，未至乎舍而卒也。  

