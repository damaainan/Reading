## 襄公十九年

春王正月，诸侯盟于祝阿。晋人执邾娄子。公至自伐齐。  
此同围齐也，何以致伐？未围齐也。未围齐则其言围齐何？抑
齐也。曷为抑齐？为其亟伐也。或曰为其骄蹇，使其世子处乎
诸侯之上也。取邾娄田自漷水。其言自漷水何？以漷为竟也。
何言乎以漷为竟？漷移也。  
季孙宿如晋。  
葬曹成公。  
夏，卫孙林父帅师伐齐。  
秋七月辛卯，齐侯瑗卒。  
晋士丐帅师侵齐，至谷闻齐侯卒，乃还。还者何？善辞也。
何善尔？大其不伐丧也。此受命乎君而伐齐，则何大乎其不伐
丧？大夫以君命出，进退在大夫也。  
八月丙辰，仲孙蔑卒。  
齐杀其大夫高厚。  
郑杀其大夫公子喜。  
冬，葬齐灵公。  
城西郛。  
叔孙豹会晋士丐于柯。  
城武城。  

