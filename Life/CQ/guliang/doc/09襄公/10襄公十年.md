## 襄公十年

春，公会晋侯、宋公、卫侯、曹伯、莒子、邾娄子、滕子、
薛伯、杞伯、小邾娄子、齐世子光，会吴于柤。  
夏五月甲午，遂灭逼阳。公至自会。  
楚公子贞，郑公孙辄帅师伐宋。  
晋师伐秦。  
秋，莒人伐我东鄙。  
公会晋侯、宋公、卫侯、曹伯、莒子、邾娄子、齐世子光、
滕子、薛伯、杞伯、小邾娄子伐郑。  
冬，盗杀郑公子斐、公子发、公孙辄。  
戍郑虎牢。孰戍之？诸侯戍之。曷为不言诸侯戍之？离至
不可得而序，故言我也。诸侯已取之矣，曷为系之郑？诸侯莫
之主有，故反系之郑。  
楚公子贞帅师救郑。  
公至自伐郑。  

