## 襄公二年

春王正月，葬简王。  
郑师伐宋。  
夏五月庚寅，夫人姜氏薨。  
六月庚辰，郑伯睔卒。  
晋师、宋师、卫宁殖侵郑。  
秋七月，仲孙蔑会晋荀罃、宋华元、卫孙林父、曹人、邾
娄人于戚。  
己丑，葬我小君齐姜。齐姜者何？齐姜与缪姜则未知其为
宣夫人与？成夫人与？
叔孙豹如宋。  
冬，仲孙蔑会晋荀罃、齐崔杼、宋华元、卫孙林父、曹人、
邾娄人、滕人、薛人、小邾娄人于戚，遂城虎牢。虎牢者何？
郑之邑也。其言城之何？取之也。取之则曷为不言取之？为中
国讳也。曷为为中国讳？讳伐丧也。曷为不系乎郑？为中国讳
也。大夫无遂事，此其言遂何？归恶乎大夫也。  
楚杀其大夫公子申。  

