## 文公十六年
春，季孙行父会齐侯于阳谷，齐侯弗及盟。 其言弗及盟何
？不见与盟也。  
夏五月，公四不视朔。公曷为四不视朔？公有疾也。 何言
乎公有疾不视朔？ 自是公无疾不视朔也。 然则曷为不言公无疾
不视朔？有疾犹可言也。 无疾不可言也。  
六月戊辰，公子遂及齐侯盟于犀丘。  
秋八月辛未，夫人姜氏薨。  
毁泉台。泉台者何？郎台也。 郎台则曷为谓之泉台？未成
为郎台，既成为泉台。毁泉台何以书？讥。 何讥尔？筑之讥，
毁之讥。先祖为之，己毁之，不如勿居而已矣。  
楚人、秦人、巴人灭庸。  
冬十有一月，宋人弑其君处臼。 弑君者曷为或称名氏？或
不称名氏？大夫弑君称名氏，贱者穷诸人，大夫相杀称人，贱
者穷诸盗。  

