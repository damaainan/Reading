## 文公八年
春王正月。  
夏四月。  
秋八月戊申，天王崩。  
冬十月壬午，公子遂会晋赵盾，盟于衡雍。 乙酉，公子遂
会伊雒戎盟于暴。  
公孙敖如京师，不至复。丙戌，奔莒。 不至复者何？不至
复者，内辞也，不可使往也。 不可使往则其言如京师何？遂公
意也。何以不言出？ 遂在外也。  
宋人杀其大夫司马。宋司城来奔。 司马者何？司城者何？
皆官举也。曷为皆官举？宋三世无大夫，三世内娶也。  

