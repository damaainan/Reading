## 文公六年
春，葬许僖公。  
夏，季孙行父如陈。  
秋，季孙行父如晋。  
八月乙亥，晋侯欢卒。  
冬十月，公子遂如晋， 葬晋襄公。  
晋杀其大夫阳处父。  
晋狐射姑出奔狄。 晋杀其大夫阳处父,则狐射姑曷为出奔？
射姑杀也。射姑杀则其称国以杀何？君漏言也。 其漏言奈何？
君将使射姑将 。 阳处父谏曰 ：“射姑民众不说 ，不可使将。  
“于是废将。阳处父出，射姑入。 君谓射姑曰 ：“阳处父言曰：
‘射姑民众不说，不可使将 。’”射姑怒 ，出刺阳处父于朝而
走。  
闰月不告月，犹朝于庙。 不告月者何？不告朔也。 曷为不
告朔？天无是月也。 闰月矣，何以谓之天无是月？非常月也。  
犹者何？通可以已也。  

