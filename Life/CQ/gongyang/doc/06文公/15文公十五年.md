## 文公十五年
春，季孙行父如晋。  
三月，宋司马华孙来盟。  
夏，曹伯来朝。  
齐人归公孙敖之丧。何以不言来？内辞也。 胁我而归之，
筍将而来也。  
六月辛丑朔，日有食之，鼓用牲于社。  
单伯至自齐。  
晋郤缺帅师伐蔡，戊申，入蔡。 入不言伐，此其言伐何？
至之日也。 其日何？至之日也。  
秋，齐人侵我西鄙。  
季孙行父如晋。  
冬十有一月，诸侯盟于扈。  
十有二月，齐人来归子叔姬。其言来何？闵之也。 此有罪，
何闵尔？父母之于，子虽有罪，犹若其不欲服罪然。  
齐侯侵我西鄙，遂伐曹，入其郛。郛者何？恢郭也。 入郛
书乎？曰不书。 入郛不书，此何以书？动我也。 动我者何？内
辞也。其实我动焉尔。  

