## 文公十一年
春，楚子伐圈。  
夏，叔彭生会晋郤缺于承匡。  
秋，曹伯来朝。  
公子遂如宋。  
狄侵齐。  
冬十月甲午，叔孙得臣败狄于咸。 狄者何？长狄也。 兄弟
三人，一者之齐，一者之鲁，一者之晋。 其之齐者，王子成父
杀之。其之鲁者，叔孙得臣杀之。则未知其之晋者也。 其言败
何？大之也。 其日何？大之也。其地何？大之也。 何以书？记
异也。  

