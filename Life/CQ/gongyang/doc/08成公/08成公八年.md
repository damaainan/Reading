## 成公八年
春，晋侯使韩穿来言汶阳之田，归之于齐。 来言者何？内
辞也，胁我使我归之也。 曷为使我归之？鞍之战，齐师大败，
齐侯归，吊死视疾，七年不饮酒、不食肉。 晋侯闻之曰 ：“嘻
！奈何使人之君七年不饮酒、不食肉，请皆反其所取侵地 。”
晋栾书帅师侵蔡。  
公孙婴齐如莒。  
宋公使华元来聘。  
夏，宋公使公孙寿来纳币。 纳币不书，此何以书？录伯姬
也。  
晋杀其大夫赵同、赵括。  
秋七月，天子使召伯来锡公命。 其称天子何？元年春王正
月， 正也， 其余皆通矣。  
冬十月癸卯，杞叔姬卒。  
晋侯使士燮来聘。  
叔孙侨如会晋士燮、齐人、邾娄人伐郯。  
卫人来媵。媵不书，此何以书？录伯姬也。  

