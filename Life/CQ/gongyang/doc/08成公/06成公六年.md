## 成公六年
春王正月，公至自会。  
二月辛巳，立武宫。武宫者何？武公之宫也。 立者何？立
者不宜立也。 立武宫，非礼也。  
取鄟。鄟者何？邾娄之邑也。 曷为不系于邾娄？讳亟也。  
卫孙良夫率师侵宋。  
夏六月，邾娄子来朝。  
公孙婴齐如晋。  
壬申，郑伯费卒。  
秋，仲孙蔑、叔孙侨如率师侵宋。  
楚公子婴齐率师伐郑。  
冬，季孙行父如晋。  
晋栾书率师侵郑。  

