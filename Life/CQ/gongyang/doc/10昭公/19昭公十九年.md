## 昭公十九年
春，宋公伐邾娄。  
夏五月戊辰，许世子止弑其君买。  
己卯，地震。  
秋，齐高发帅师伐莒。  
冬，葬许悼公。贼未讨何以书葬？不成于弑也。 曷为不成
于弑？止进药而药杀也。 止进药而药杀，则曷为加弑焉尔？讥
子道之不尽也。 其讥子道之不尽奈何？曰 ：“乐正子春之视疾
也，复加一饭则脱然愈，复损一饭则脱然愈，复加一衣则脱然
愈，复损一衣则脱然愈 。”止进药而药杀，是以君子加弑焉尔，
曰 ：“许世子止弑其君买，是君子之听止也。 葬许悼公，是君
子之赦止也。 赦止者，免止之罪辞也 。”

