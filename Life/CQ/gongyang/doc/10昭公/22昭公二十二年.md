## 昭公二十二年
春，齐侯伐莒。  
宋华亥、向宁、华定自宋南里出奔楚。  
大蒐于昌奸。  
夏四月乙丑，天王崩。  
六月，叔鞅如京师。  
葬景王。  
王室乱。何言乎王室乱？言不及外也。 刘子、单子以王猛
居于皇。其称王猛何？当国也。  
秋，刘子、单子以王猛入于王城。王城者何？西周也。 其
言入何？篡辞也。  
冬十月，王子猛卒。 此未逾年之君也，其称王子猛卒何？
不与当也。不与当者，不与当父死子继，兄死弟及之辞也。  
十有二月癸酉朔，日有食之。  

