## 昭公二十三年
春王正月，叔孙舍如晋。  
癸丑，叔鞅卒。  
晋人执我行人叔孙舍。  
晋人围郊。郊者何？天子之邑也。 曷为不系于周？不与伐
天子也。  
夏六月，蔡侯东国卒于楚。  
秋七月，莒子庚舆来奔。  
戊辰，吴败顿、胡、沈、蔡、陈、许之师于鸡父。 胡子髡、
沈子楹灭，获陈夏啮。 此偏战也，曷为以诈战之辞言之？不与
夷狄之主中国也。 然则曷为不使中国主之？中国亦新夷狄也。  
其言灭获何？别君臣也，君死于位曰灭，生得曰获，大夫生死
皆曰获。不与夷狄之主中国，则其言获陈夏啮何？吴少进也。  
天王居于狄泉。 此未三年，其称天王何？著有天子也，尹
氏立王子朝。  
八月乙未，地震。  
冬，公如晋，至河，公有疾乃复。 何言乎公有疾乃复？杀
耻也。  

