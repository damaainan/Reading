## 闵公元年
春王正月。 公何以不言即位？继弑君不言即位。 孰继？继
子般也。 孰弑子般？庆父也。 杀公子牙，今将尔，季子不免。  
庆父弑君，何以不诛？将而不免遏恶也，既而不可及，因狱有
所归，不探其情而诛焉，亲亲之道也。 恶乎归狱？归狱仆人邓
扈乐。曷为归狱仆人邓扈乐？庄公存之时，乐曾淫于宫中，子
般执而鞭之。庄公死。 庆父谓乐曰 ：“般之辱尔，国人莫不知，
盍弑之矣？”使弑子般，然后诛邓扈乐而归狱焉，季子至而不
变也。  
齐人救邢。  
夏六月辛酉，葬我君庄公。  
秋八月，公及齐侯盟于洛姑。  
季子来归。其称季子何？贤也。 其言来归何？喜之也。  
冬，齐仲孙来。齐仲孙者何？公子庆父也。 公子庆父则曷
为谓之齐仲孙？系之齐也。曷为系之齐？外之也。 曷为外之？
《春秋》为尊者讳，为亲者讳,为贤者讳，子女子曰：“以《春
秋》为《春秋》，齐无仲孙，其诸吾仲孙与？”

