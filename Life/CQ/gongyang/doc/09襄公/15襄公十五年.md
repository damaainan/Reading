## 襄公十五年
春，宋公使向戌来聘。 二月己亥，及向戌盟于刘。  
刘夏逆王后于齐。刘夏者何？天子之大夫也。 刘者何？邑
也。 其称刘何？以邑氏也。 外逆女不书，此何以书？过我也。  
夏，齐侯伐我北鄙，围成。公救成，至遇。 其言至遇何？
不敢进也。  
季孙宿，叔孙豹帅师城成郛。  
秋八月丁巳，日有食之。  
邾娄人伐我南鄙。  
冬十有一月癸亥，晋侯周卒。  

