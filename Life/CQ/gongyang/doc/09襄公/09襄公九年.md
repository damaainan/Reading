## 襄公九年
春，宋火。 曷为或言灾，或言火？大者曰灾，小者曰火。  
然则内何以不言火？内不言火者，甚之也。 何以书？记灾也。  
外灾不书，此何以书？为王者之后记灾也。  
夏，季孙宿如晋。  
五月辛酉，夫人姜氏薨。  
秋八月癸未，葬我小君缪姜。  
冬，公会晋侯、宋公、卫侯、曹伯、莒子、邾娄子、滕子、
薛伯、杞伯、小邾娄子、齐世子光伐郑。 十有二月己亥，同盟
于戏。  
楚子伐郑。  

