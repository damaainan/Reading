## 庄公二十三年
春，公至自齐。桓之盟不日，其会不致，信之也。 此之桓
国何以致，危之也。 何危尔？公一陈佗也。  
祭叔来聘。  
夏，公如齐观社。 何以书？讥。 何讥尔？诸侯越竟观社，
非礼也。公至自齐。  
荆人来聘。荆何以称人？始能聘也。  
公及齐侯遇于谷。  
萧叔朝公。其言朝公何？公在外也。  
秋，丹桓宫楹。何以书？讥。 何讥尔？ 丹桓宫楹，非礼也。  
冬，十有一月，曹伯射姑卒。  
十有二月甲寅，公会齐侯，盟于扈。 桓之盟不日，此何以
日？ 危之也。何危尔？我贰也。 鲁子曰 ：“我贰者，非彼然，
我然也 。”

