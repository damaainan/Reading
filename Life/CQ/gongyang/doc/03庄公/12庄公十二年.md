## 庄公十二年
春王三月，纪叔姬归于酅。其言归于酅何？隐之也。 何隐
尔？其国亡矣，徒归于叔尔也。  
夏四月。  
秋八月甲午，宋万弑其君接，及其大夫仇牧。 及者何？累
也。弑君多矣，舍此无累者乎？孔父、荀息皆累也。 舍孔父、
荀息无累者乎？曰 ：“有 。”有则此何以书？贤也。 何贤乎仇
牧？仇牧可谓不畏强御矣。 其不畏强御奈何？万尝与庄公战，
获乎庄公。庄公归，散舍诸宫中，数月然后归之。 归反为大夫
于宋。 与闵公博，妇人皆在侧。 万曰 ：“甚矣，鲁侯之淑，鲁
侯之美也！天下诸侯宜为君者，唯鲁侯尔 ！”闵公矜此妇人，
妒其言，顾曰 ：“此虏也！尔虏焉故，鲁侯之美恶乎至？”万
怒搏闵公，绝其脰。 仇牧闻君弑，趋而至，遇之于门，手剑而
叱之。万臂摋仇牧，碎其首，齿著乎门阖。 仇牧可谓不畏强御
矣。  
冬十月，宋万出奔陈。  

