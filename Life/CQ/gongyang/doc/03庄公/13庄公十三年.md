## 庄公十三年
春，齐侯、宋人、陈人、蔡人、邾娄人会于北杏。  
夏六月，齐人灭遂。  
秋七月。  
冬，公会齐侯，盟于柯。 何以不日？易也。 其易奈何？桓
之盟不日，其会不致，信之也。 其不日何以始乎此？庄公将会
乎桓，曹子进曰 ：“君之意何如？”庄公曰 ：“寡人之生则不
若死矣 。”曹子曰“然则君请当其君，臣请当其臣 。”庄公曰
：“诺 。”于是会乎桓。 庄公升坛，曹子手剑而従之。 管子进
曰 ：“君何求乎？”曹子曰 ：“城坏压竟，君不图与？”管子
曰 ：“然则君将何求？”曹子曰 ：“愿请汶阳之田 。”管子顾
曰 ：“君许诺 。”桓公曰 ：“诺 。”曹子请盟，桓公下与之盟。  
已盟，曹子摽剑而去之。要盟可犯，而桓公不欺。 曹子可仇，
而桓公不怨， 桓公之信著乎天下， 自柯之盟始焉。  

