## 桓公六年
春正月，寔来。寔来者何？犹曰是人来也。 孰谓？谓州公
也。曷为谓之寔来？慢之也。 曷为慢之？化我也。  
夏四月，公会纪侯于成。  
秋八月壬午，大阅。大阅者何？简车徒也。 何以书？盖以
罕书也。蔡人杀陈佗。陈佗者何？陈君也。 陈君则曷为谓之陈
佗？绝也。曷为绝之？贱也。其贱奈何？外淫也。 恶乎淫，淫
于蔡，蔡人杀之。  
九月丁卯，子同生，子同生者孰谓？谓庄公也。 何言乎子
同生？ 喜有正也。 未有言喜有正者，此其言喜有正何？久无正
也。子公羊子曰 ：“其诸以病桓与？”
冬，纪侯来朝。  

