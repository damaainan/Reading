## 桓公元年
春王正月， 公即位。 继弑君不言即位，此其言即位何？如
其意也。  
三月，公会郑伯于垂。  
郑伯以璧假许田。其言以璧假之何？易之也。 易之则其言
假之何？为恭也。 曷为为恭，有天子之存，则诸侯不得专地也。  
许田者何？鲁朝宿之邑也。 诸侯时朝乎天子，天子之郊，诸侯
皆有朝宿之邑焉。 此鲁朝宿之邑也，则曷为谓之许田？讳取周
田也。讳取周田则曷为谓之许田？系之许也。 曷为系之许？近
许也。此邑也，其称田何？田多邑少称田，邑多田少称邑。  
夏四月丁未，公及郑伯盟于越。  
秋大水。何以书？记灾也。  
冬十月。  

