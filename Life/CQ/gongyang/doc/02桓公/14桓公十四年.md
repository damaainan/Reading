## 桓公十四年
春正月，公会郑伯于曹。  
无冰。何以书？记异也。  
夏五。郑伯使其弟语来盟。 夏五者何？无闻焉尔。  
秋八月壬申，御廪灾。御廪者何？粢盛委之所藏也。 御廪
灾何以书？记灾也。  
乙亥，尝。常事不书，此何以书？讥。 何讥尔？讥尝也。  
曰 ：“犹尝乎？”御廪灾，不如勿尝而已矣。  
冬十有二月丁巳，齐侯禄父卒。  
宋人以齐人，卫人，蔡人，陈人伐郑。 以者何？行其意也。  

