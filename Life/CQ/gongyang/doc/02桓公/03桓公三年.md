## 桓公三年
春正月，公会齐侯于嬴。  
夏，齐侯、卫侯胥命于蒲。胥命者何？相命也。 何言乎相
命？ 近正也。 此其为近正奈何？古者不盟，结言而退。  
六月，公会纪侯于盛。  
秋七月壬辰朔，日有食之，既。 既者何？尽也。  
公子翚如齐逆女。  
九月，齐侯送姜氏于欢。何以书？讥。 何讥尔？诸侯越竟
送女，非礼也。 此入国矣，何以不称夫人？自我言齐，父母之
于子，虽为邻国夫人，犹曰吾姜氏。  
公会齐侯于欢，夫人姜氏至自齐。 翚何以不致？得见乎公
矣。  
冬，齐侯使其弟年来聘。  
有年。有年何以书？以喜书也。 大有年何以书？亦以喜书
也。此其曰有年何？仅有年也。 彼其曰大有年何？大丰年也。  
仅有年亦足以当喜乎？恃有年也。  

