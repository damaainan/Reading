## 僖公二十五年
春王正月丙午，卫侯毁灭邢。卫侯毁何以名？绝。 曷为绝
之？灭同姓也。  
夏四月癸酉，卫侯毁卒。  
宋荡伯姬来逆妇。宋荡伯姬者何？荡氏之母也。 其言来逆
妇何？兄弟辞也。 其称妇何？有姑之辞也。  
宋杀其大夫。 何以不名？宋三世无大夫，三世内娶也。  
秋，楚人围陈，纳顿子于顿。 何以不言遂？两之也。  
葬卫文公。  
冬十有二月癸亥，公会卫子、莒庆盟于洮。  

