## 僖公十五年
春王正月，公如齐。  
楚人伐徐。  
三月，公会齐侯、宋公、陈侯、卫侯、郑伯、许男、曹伯
盟于牡丘， 遂次于匡。 公孙敖率师及诸侯之大夫救徐。  
夏五月，日有食之。  
秋七月，齐师、曹师伐厉。  
八月，螽。  
九月，公至自会。 桓公之会不致，此何以致？久也。  
季姬归于鄫。  
己卯晦，震夷伯之庙。晦者何？冥也。 震之者何？雷电击
夷伯之庙者也。夷伯者曷为者也？季氏之孚也。 季氏之孚则微
者，其称夷伯何？大之也。曷为大之？天戒之，故大之也。 何
以书？记异也。  
冬，宋人伐曹。  
楚人败徐于娄林。  
十有一月壬戌，晋侯及秦伯战于韩，获晋侯。 此偏战也，
何以不言师败绩？君获不言师败绩也。  

