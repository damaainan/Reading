## 僖公九年
春王三月丁丑，宋公御说卒。 何以不书葬？为襄公讳也。  
夏，公会宰周公、齐侯、宋子、卫侯、郑伯、许男、曹伯
于葵丘。 宰周公者何？天子之为政者也。  
秋七月乙酉，伯姬卒。此未适人何以卒？许嫁矣。 妇人许
嫁字而笄之，死则以成人之丧治之。  
九月戊辰，诸侯盟于葵丘。 桓之盟不日，此何以日？危之
也。何危尔？贯泽之会，桓公有忧中国之心，不召而至者江人、
黄人也。葵丘之会，桓公震而矜之，叛者九国。 震之者何？犹
曰振振然。 矜之者何？犹曰莫若我也。  
甲戌，晋侯诡诸卒。  
冬，晋里克弑其君之子奚齐。 此未逾年之君，其言弑其君
之子奚齐何？杀未逾年君之号也。  

