## 僖公十四年
春，诸侯城缘陵。孰城之？城杞也。曷为城杞？灭也。 孰
灭之？盖徐、莒胁之。 曷为不言徐、莒胁之？为桓公讳也。 曷
为为桓公讳？上无天子，下无方伯，天下诸侯有相灭亡者，桓
公不能救，则桓公耻之也。然则孰城之？桓公城之。 曷为不言
桓公城之？不与诸侯专封也。 曷为不与？实与而文不与。 文曷
为不与？诸侯之义不得专封也。 诸侯之义不得专封，则其曰实
与之何？上无天子，下无方伯，天下诸侯有相灭亡者，力能救
之，则救之可也。  
夏六月，季姬及鄫子遇于防，使鄫子来朝。 鄫子曷为使乎
季姬来朝？内辞也。 非使来朝，使来请己也。  
秋八月辛卯，沙鹿崩。沙鹿者何？河上之邑也。 此邑也，
其言崩何？ 袭邑也。沙鹿崩何以书？记异也。 外异不书，此何
以书？为天下记异也。  
狄侵郑。  
冬，蔡侯肹卒。  

