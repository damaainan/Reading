## 隐公七年

【经】七年春王三月，叔姬归于纪。滕侯卒。夏，城中丘。
齐侯使其弟年来聘。秋，公伐邾。冬，天王使凡伯来聘。戎伐
凡伯于楚丘以归。  
【传】七年春，滕侯卒。不书名，未同盟也。凡诸侯同盟，
于是称名，故薨则赴以名，告终嗣也，以继好息民，谓之礼经。
夏，城中丘，书，不时也。  
齐侯使夷仲年来聘，结艾之盟也。  
秋，宋及郑平。七月庚申，盟于宿。公伐邾，为宋讨也。  
初，戎朝于周，发币于公卿，凡伯弗宾。冬，王使凡伯来
聘。还，戎伐之于楚丘以归。  
陈及郑平。十二月，陈五父如郑莅盟。壬申，及郑伯盟，
歃如忘泄伯曰：“五父必不免，不赖盟矣。”  
郑良佐如陈莅盟，辛巳，及陈侯盟，亦知陈之将乱也。  
郑公子忽在王所，故陈侯请妻之。郑伯许之，乃成昏。  

