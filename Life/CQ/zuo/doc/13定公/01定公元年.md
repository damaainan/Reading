## 定公元年

【经】元年春王三月。晋人执宋仲几于京师。夏六月癸亥，
公之丧至自乾侯。戊辰，公即位。秋七月癸巳，葬我君昭公。
九月，大雩。立炀宫。冬十月，陨霜杀菽。  
【传】元年春，王正月辛巳，晋魏舒合诸侯之大夫于狄泉，
将以城成周。魏子莅政。卫彪傒曰：“将建天子，而易位以令，
非义也。大事奸义，必有大咎。晋不失诸侯，魏子其不免乎！
“是行也，魏献子属役于韩简子及原寿过，而田于大陆，焚焉，
还，卒于宁。范献子去其柏椁，以其未复命而田也。  
孟懿子会城成周，庚寅，栽。宋仲几不受功，曰：“滕、
薛、郳，吾役也。”薛宰曰：“宋为无道，绝我小国于周，以
我适楚，故我常従宋。晋文公为践土之盟，曰：‘凡我同盟，
各复旧职。’若従践土，若従宋，亦唯命。”仲几曰：“践土
固然。”薛宰曰：“薛之皇祖奚仲，居薛以为夏车正。奚仲迁
于邳，仲虺居薛，以为汤左相。若复旧职，将承王官，何故以
役诸侯？”仲几曰：“三代各异物，薛焉得有旧？为宋役，亦
其职也。”士弥牟曰：“晋之従政者新，子姑受功。归，吾视
诸故府。”仲几曰：“纵子忘之，山川鬼神其忘诸乎？”士伯
怒，谓韩简子曰：“薛征于人，宋征于鬼，宋罪大矣。且己无
辞而抑我以神，诬我也。启宠纳侮，其此之谓矣。必以仲几为
戮。”乃执仲几以归。三月，归诸京师。  
城三旬而毕，乃归诸侯之戌。  
齐高张后，不従诸侯。晋女叔宽曰：“周苌弘、齐高张皆
将不免。苌叔违天，高子违人。天之所坏，不可支也。众之所
为，不可奸也。”  
夏，叔孙成子逆公之丧于乾侯。季孙曰：“子家子亟言于
我，未尝不中吾志也。吾欲与之従政，子必止之，且听命焉。
“子家子不见叔孙，易几而哭。叔孙请见子家子，子家子辞，
曰：“羁未得见，而従君以出。君不命而薨，羁不敢见。”叔
孙使告之曰：“公衍、公为实使群臣不得事君。若公子宋主社
稷，则群臣之愿也。凡従君出而可以入者，将唯子是听。子家
氏未有后，季孙愿与子従政，此皆季孙之愿也，使不敢以告。
“对曰：“若立君，则有卿士、大夫与守龟在，羁弗敢知。若
従君者，则貌而出者，入可也；寇而出者，行可也。若羁也，
则君知其出也，而未知其入也，羁将逃也。”  
丧及坏隤，公子宋先入，従公者皆自坏隤反。  
六月癸亥，公之丧至自乾侯。戊辰，公即位。季孙使役如
阚公氏，将沟焉。荣驾鹅曰：“生不能事，死又离之，以自旌
也。纵子忍之，后必或耻之。”乃止。季孙问于荣驾鹅曰：“
吾欲为君谥，使子孙知之。”对曰：“生弗能事，死又恶之，
以自信也。将焉用之？”乃止。  
秋七月癸巳，葬昭公于墓道南。孔子之为司寇也，沟而合
诸墓。  
昭公出，故季平子祷于炀公。九月，立炀宫。  
周巩简公弃其子弟，而好用远人。  

