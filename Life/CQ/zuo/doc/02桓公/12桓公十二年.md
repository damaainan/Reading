## 桓公十二年

【经】十有二年春正月。夏六月壬寅，公会杞侯、莒子盟
于曲池。秋七月丁亥，公会宋公、燕人盟于谷丘。八月壬辰，
陈侯跃卒。公会宋公于虚。冬十有一月，公会宋公于龟。丙戌，
公会郑伯，盟于武父。丙戌，卫侯晋卒。十有二月，及郑师伐
宋。丁未，战于宋。  
【传】十二年夏，盟于曲池，平杞、莒也。
公欲平宋、郑。秋，公及宋公盟于句渎之丘。宋成未可知
也，故又会于虚。冬，又会于龟。宋公辞平，故与郑伯盟于武
父。遂帅师而伐宋，战焉，宋无信也。  
君子曰：“苟信不继，盟无益也。《诗》云：‘君子屡盟，
乱是用长。’无信也。”
楚伐绞，军其南门。莫敖屈瑕曰：“绞小而轻，轻则寡谋，
请无扞采樵者以诱之。”従之。绞人获三十人。明日，绞人争
出，驱楚役徒于山中。楚人坐其北门，而覆诸山下，大败之，
为城下之盟而还。  
伐绞之役，楚师分涉于彭。罗人欲伐之，使伯嘉谍之，三
巡数之。  

