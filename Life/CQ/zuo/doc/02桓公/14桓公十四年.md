## 桓公十四年

【经】十有四年春正月，公会郑伯于曹。无冰。夏五，郑
伯使其弟语来盟。秋八月壬申，御廪灾。乙亥，尝。冬十有二
月丁巳，齐侯禄父卒。宋人以齐人、蔡人、卫人、陈人伐郑。
【传】十四年春，会于曹。曹人致饩，礼也。
夏，郑子人来寻盟，且修曹之会。  
秋八月壬申，御廪灾。乙亥，尝。书，不害也。  
冬，宋人以诸侯伐郑，报宋之战也。焚渠门，入，及大逵。
伐东郊，取牛首。以大宫之椽归，为卢门之椽。  

