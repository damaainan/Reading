## 桓公九年

【经】九年春，纪季姜归于京师。夏四月，秋七月。冬，
曹伯使其世子射姑来朝。  
【传】九年春，纪季姜归于京师。凡诸侯之女行，唯王后
书。  
巴子使韩服告于楚，请与邓为好。楚子使道朔将巴客以聘
于邓。邓南鄙郁人攻而夺之币，杀道朔及巴行人。楚子使薳章
让于邓，邓人弗受。  
夏，楚使斗廉帅师及巴师围郁。邓养甥、聃甥帅师郁救。  
三逐巴师，不克。斗廉衡陈其师于巴师之中，以战，而北。邓
人逐之，背巴师而夹攻之。邓师大败，郁人宵溃。  
秋，虢仲、芮伯、梁伯、荀侯、贾伯伐曲沃。  
冬，曹大子来朝，宾之以上卿，礼也。享曹大子，初献，
乐奏而叹。施父曰：“曹大子其有忧乎？非叹所也。”  

