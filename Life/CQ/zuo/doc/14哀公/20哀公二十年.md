## 哀公二十年

【传】二十年春，齐人来征会。夏，会于廪丘。为郑故，
谋伐晋。郑人辞诸子侯，秋，师还。  
吴公子庆忌骤谏吴子，曰：“不改，必亡。”弗听。出居
于艾，遂适楚。闻越将伐吴，冬，请归平越，遂归。欲除不忠
者以说于越，吴人杀之。  
十一月，越围吴。赵孟降于丧食。楚隆曰：“三年之丧，
亲昵之极也。主又降之，无乃有故乎 ！”赵孟曰：“黄池之役，
先主与吴王有质，曰：‘好恶同之。’今越围吴，嗣子不废旧
业而敌之，非晋之所能及也，吾是以为降。”楚隆曰：“若使
吴王知之，若何？”赵孟曰：“可乎？”隆曰：“请尝之。”
乃往。先造于越军，曰：“吴犯间上国多矣，闻君亲讨焉，诸
夏之人莫不欣喜，唯恐君志之不従。请入视之。”许之。告于
吴王曰：“寡君之老无恤，使陪臣隆敢展谢其不共。黄池之役，
君之先臣志父得承齐盟，曰：‘ 好恶同之。’今君在难，无恤
不敢惮劳。非晋国之所能及也，使陪臣敢展布之。”王拜稽首
曰：“寡人不佞，不能事越，以为大夫忧，拜命之辱。”与之
一箪珠，使问赵孟，曰：“句践将生忧寡人，寡人死之不得矣。
“王曰：“溺人必笑，吾将有问也，史黯何以得为君子？”对
曰：“黯也进不见恶，退无谤言。”王曰：“宜哉。”  

