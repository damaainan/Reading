## 哀公二十三年

【传】二十三年春，宋景曹卒。季康子使冉有吊，且送葬，
曰：“敝邑有社稷之事，使肥与有职竞焉，是以不得助执绋，
使求従舆人。曰：‘ 以肥人得备弥甥也，有不腆先人之产马，
使求荐诸夫人之宰，其可以称旌繁乎？ ’”
夏六月，晋荀瑶伐齐。高无丕帅师御之。知伯视齐师，马
骇，遂驱之，曰：“齐人知余旗，其谓余畏而反也。”乃垒而
还。将战，长武子请卜。知伯曰：“君告于天子，而卜之以守
龟于宗祧，吉矣，吾又何卜焉？且齐人取我英丘，君命瑶，非
敢耀武也，治英丘也。以辞伐罪足矣，何必卜？”  
壬辰，战于犁丘。齐师败绩，知伯亲禽颜庚。  
秋八月，叔青如越，始使越也。越诸鞅来聘，报叔青也。  

