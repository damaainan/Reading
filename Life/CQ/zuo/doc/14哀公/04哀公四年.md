## 哀公四年

【经】四年春王二月庚戌，盗杀蔡侯申。蔡公孙辰出奔吴。
葬秦惠公。宋人执小邾子。夏，蔡杀其大夫公孙姓、公孙霍。
晋人执戎蛮子赤归于楚。城西郛。六月辛丑，亳社灾。秋八月
甲寅，滕子结卒。冬十有二月，葬蔡昭公。葬滕顷公。  
【传】四年春，蔡昭侯将如吴，诸大夫恐其又迁也，承，
公孙翩逐而射之，入于家人而卒。以两矢门之。众莫敢进。文
之锴后至，曰：“如墙而进，多而杀二人。”锴执弓而先，翩
射之，中肘。锴遂杀之。故逐公孙辰，而杀公孙姓、公孙盱。
夏，楚人既克夷虎，乃谋北方。左司马眅、申公寿余、叶
公诸梁致蔡于负函，致方城之外于缯关，曰：“吴将氵斥江入
郢，将奔命焉。”为一昔之期，袭梁及霍。单浮余围蛮氏，蛮
氏溃。蛮子赤奔晋阴地。司马起丰、析与狄戎，以临上雒。左
师军于菟和，右师军于仓野，使谓阴地之命大夫士蔑曰：“晋、
楚有盟，好恶同之。若将不废，寡君之愿也。不然，将通于少
习以听命。”士蔑请诸赵孟。赵孟曰：“晋国未宁，安能恶于
楚，必速与之。”士蔑乃致九州之戎。将裂田以与蛮子而城之，
且将为之卜。蛮子听卜，遂执之，与其五大夫，以畀楚师于三
户。司马致邑，立宗焉，以诱其遗民，而尽俘以归。  
秋七月，齐陈乞、弦施、卫宁跪救范氏。庚午，围五鹿。  
九月，赵鞅围邯郸。冬十一月，邯郸降。荀寅奔鲜虞，赵稷奔
临。十二月，弦施逆之，遂堕临。国夏伐晋，取邢、任、栾、
鄗、逆畤、阴人、盂、壶口。会鲜虞，纳荀寅于柏人。  

