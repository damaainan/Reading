## 哀公十三年

【经】十有三年春，郑罕达帅师取宋师于岩。夏，许男成
卒。公会晋侯及吴子于黄池。楚公子申帅师伐陈。于越入吴。
秋，公至自会。晋魏曼多帅师侵卫。葬许元公。九月，螽。冬
十有一月，有星孛于东方。盗杀陈夏区夫。十有二月，螽。
【传】十三年春，宋向魋救其师。郑子剩使徇曰：“得桓
魋者有赏。”魋也逃归，遂取宋师于岩，获成讙、郜延。以六
邑为虚。  
夏，公会单平公、晋定公、吴夫差于黄池。  
六月丙子，越子伐吴，为二隧。畴无余、讴阳自南方，先
及郊。吴大子友、王子地、王孙弥庸、寿于姚自泓上观之。弥
庸见姑蔑之旗，曰：“吾父之旗也。不可以见仇而弗杀也。”
大子曰：“战而不克，将亡国。请待之。”弥庸不可，属徒五
千，王子地助之。乙酉，战，弥庸获畴无余，地获讴阳。越子
至，王子地守。丙戌，复战，大败吴师。获大子友、王孙弥庸、
寿于姚。丁亥，入吴。吴人告败于王，王恶其闻也，自刭七人
于幕下。  
秋七月辛丑，盟，吴、晋争先。吴人曰：“于周室，我为
长。”晋人曰：“于姬姓，我为伯。”赵鞅呼司马寅曰：“日
旰矣，大事未成，二臣之罪也。建鼓整列，二臣死之，长幼必
可知也。”对曰：“请姑视之。”反，曰：“肉食者无墨。今
吴王有墨，国胜乎？大子死乎？且夷德轻，不忍久，请少待之。
“乃先晋人。吴人将以公见晋侯，子服景伯对使者曰：“王合
诸侯，则伯帅侯牧以见于王。伯合诸侯，则侯帅子男以见于伯。
自王以下，朝聘玉帛不同。故敝邑之职贡于吴，有丰于晋，无
不及焉，以为伯也。今诸侯会，而君将以寡君见晋君，则晋成
为伯矣，敝邑将改职贡。鲁赋于吴八百乘，若为子男，则将半
邾以属于吴，而如邾以事晋。且执事以伯召诸侯，而以侯终之，
何利之有焉？”吴人乃止。既而悔之，将囚景伯，景伯曰：“
何也立后于鲁矣。将以二乘与六人従，迟速唯命。”遂囚以还。
及户牖，谓大宰曰：“鲁将以十月上辛，有事于上帝先王，季
辛而毕。何世有职焉，自襄以来，未之改也。若不会，祝宗将
曰：‘吴实然。’且谓鲁不共，而执其贱者七人，何损焉？”
大宰嚭言于王曰：“无损于鲁，而只为名，不如归之。”乃归
景伯。  
吴申叔仪乞粮于公孙有山氏，曰：“佩玉、□忌兮，余无
所系之。旨酒一盛兮，余与褐之父睨之。”对曰：“梁则无矣，
粗则有之。若登首山以呼曰：‘庚癸乎！’则诺。”
王欲伐宋，杀其丈夫而囚其妇人。大宰嚭曰：“可胜也，
而弗能居也。”乃归。  
冬，吴及越平。  

