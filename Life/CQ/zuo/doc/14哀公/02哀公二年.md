## 哀公二年

【经】二年春王二月，季孙斯、叔孙州仇、仲孙何忌帅师
伐邾，取漷东田及沂西田。癸巳，叔孙州仇、仲孙何忌及邾子
盟于句绎。夏四月丙子，卫侯元卒。滕子来朝。晋赵鞅帅师纳
卫世子蒯聩于戚。秋八月甲戌，晋赵鞅帅师及郑罕达帅师战于
铁，郑师败绩。冬十月，葬卫灵公。十有一月，蔡迁于州来。
蔡杀其大夫公子驷。  
【传】二年春，伐邾，将伐绞。邾人爱其土，故赂以淳阝、
沂之田而受盟。  
初，卫侯游于郊，子南仆。公曰：“余无子，将立女。”  
不对。他日，又谓之。对曰：“郢不足以辱社稷，君其改图。
君夫人在堂，三揖在下。君命只辱。”  
夏，卫灵公卒。夫人曰：“命公子郢为大子，君命也。”  
对曰：“郢异于他子。且君没于吾手，若有之，郢必闻之。且
亡人之子辄在。”乃立辄。  
六月乙酉，晋赵鞅纳卫大子于戚。宵迷，阳虎曰：“右河
而南，必至焉。”使大子絻，八人衰绖，伪自卫逆者。告于门，
哭而入，遂居之。  
秋八月，齐人输范氏粟，郑子姚、子般送之。士吉射逆之，
赵鞅御之，遇于戚。阳虎曰：“吾车少，以兵车之旆，与罕、
驷兵车先陈。罕、驷自后随而従之，彼见吾貌，必有惧心。于
是乎会之，必大败之。”従之。卜战，龟焦。乐丁曰：“《诗》
曰：‘爰始爰谋，爰契我龟。’谋协，以故兆询可也。”简子
誓曰：“范氏、中行氏，反易天明，斩艾百姓，欲擅晋国而灭
其君。寡君恃郑而保焉。今郑为不道，弃君助臣，二三子顺天
明，従君命，经德义，除诟耻，在此行也。克敌者，上大夫受
县，下大夫受郡，士田十万，庶人工商遂，人臣隶圉免。志父
无罪，君实图之。若其有罪，绞缢以戮，桐棺三寸，不设属辟，
素车朴马，无入于兆，下卿之罚也。”甲戌，将战，邮无恤御
简子，卫太子为右。登铁上，望见郑师众，大子惧，自投于车
下。子良授大子绥而乘之，曰：“妇人也。”简子巡列，曰：
“毕万，匹夫也。七战皆获，有马百乘，死于牖下。群子勉之，
死不在寇。”繁羽御赵罗，宋勇为右。罗无勇，麇之。吏诘之，
御对曰：“痁作而伏。”卫大子祷曰：“会孙蒯聩敢昭告皇祖
文王、烈祖康叔、文祖襄公：郑胜乱従，晋午在难，不能治乱，
使鞅讨之。蒯聩不敢自佚，备持矛焉。敢告无绝筋，无折骨，
无面伤，以集大事,无作三祖羞。大命不敢请，佩玉不敢爱。 ”
郑人击简子中肩，毙于车中，获其峰旗。大子救之以戈，
郑师北，获温大夫赵罗。大子复伐之，郑师大败，获齐粟千车。
赵孟喜曰：“可矣。”傅傁曰：“虽克郑，犹有知在，忧未艾
也。”  
初，周人与范氏田，公孙尨税焉。赵氏得而献之，吏请杀
之。赵孟曰：“为其主也，何罪？”止而与之田。及铁之战，
以徒五百人宵攻郑师，取峰旗于子姚之幕下，献曰：“请报主
德。”  
追郑师。姚、般、公孙林殿而射，前列多死。赵孟曰：“
国无小。”既战，简子曰：“吾伏弢呕血，鼓音不衰，今日我
上也。”大子曰：“吾救主于车，退敌于下，我，右之上也。
“邮良曰：“我两靷将绝，吾能止之，我，御之上也。”驾而
乘材，两靷皆绝。  
吴泄庸如蔡纳聘，而稍纳师。师毕入，众知之。蔡侯告大
夫，杀公子驷以说，哭而迁墓。冬，蔡迁于州来。  

