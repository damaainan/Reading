## 成公元年

【经】元年春王正月，公即位。二月辛酉，葬我君宣公。
无冰。三月，作丘甲。夏，臧孙许及晋侯盟于赤棘。秋，王师
败绩于茅戎。冬十月。  
【传】元年春，晋侯使瑕嘉平戎于王，单襄公如晋拜成。
刘康公徼戎，将遂伐之。叔服曰：“背盟而欺大国，此必败。
背盟，不祥；欺大国，不义；神人弗助，将何以胜？”不听，
遂伐茅戎。三月癸未，败绩于徐吾氏。  
为齐难故，作丘甲。  
闻齐将出楚师，夏，盟于赤棘。  
秋，王人来告败。  
冬，臧宣叔令修赋、缮完、具守备，曰：“齐、楚结好，
我新与晋盟，晋、楚争盟，齐师必至。虽晋人伐齐，楚必救之，
是齐、楚同我也。知难而有备，乃可以逞。”  

