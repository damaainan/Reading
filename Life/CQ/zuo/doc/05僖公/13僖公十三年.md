## 僖公十三年

【经】十有三年春，狄侵卫。夏四月，葬陈宣公。公会齐
侯、宋公、陈侯、郑伯、许男、曹伯于咸。秋九月,大雩。冬，
公子友如齐。  
【传】十三年春，齐侯使仲孙湫聘于周，且言王子带。事
毕，不与王言。归，复命曰：“未可。王怒未怠，其十年乎。
不十年，王弗召也。”  
夏，会于咸，淮夷病杞故，且谋王室也。  
秋，为戎难故，诸侯戍周，齐仲孙湫致之。  
冬，晋荐饥，使乞籴于秦。秦伯谓子桑：“与诸乎？”对
曰：“重施而报，君将何求？重施而不报，其民必携，携而讨
焉，无众必败。”谓百里：“与诸乎？”对曰：“天灾流行，
国家代有，救灾恤邻，道也。行道有福。”  
ぶ郑之子豹在秦，请伐晋。秦伯曰：“其君是恶，其民何
罪？”秦于是乎输粟于晋，自雍及绛相继，命之曰泛舟之役。

