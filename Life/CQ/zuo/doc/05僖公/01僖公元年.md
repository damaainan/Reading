## 僖公元年

【经】元年春王正月。齐师、宋师、曹伯次于聂北，救邢。
夏六月，邢迁于夷仪。齐师、宋师、曹师城邢。秋七月戊辰，
夫人姜氏薨于夷，齐人以归。楚人伐郑。八月，公会齐侯、宋
公、郑伯、曹伯、邾人于柽。九月，公败邾师于偃。冬十月壬
午，公子友帅师败莒于郦。获莒拏。十有二月丁巳，夫人氏之
丧至自齐。  
【传】元年春，不称即位，公出故也。公出复入，不书，
讳之也。讳国恶，礼也。  
诸侯救邢。邢人溃，出奔师。师遂逐狄人，具邢器用而迁
之，师无私焉。  
夏，邢迁夷仪，诸侯城之，救患也。凡侯伯救患分灾讨罪，
礼也。  
秋，楚人伐郑，郑即齐故也。盟于荦，谋救郑也。  
九月，公败邾师于偃，虚丘之戍将归者也。  
冬，莒人来求赂。公子友败诸郦，获莒子之弟拏。非卿也，
嘉获之也。公赐季友汶阳之田及费。  
夫人氏之丧至自齐。君子以齐人杀哀姜也为已甚矣，女子，
従人者也。  

