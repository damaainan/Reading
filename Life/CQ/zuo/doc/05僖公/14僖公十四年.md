## 僖公十四年

【经】十有四年春，诸侯城缘陵。夏六月，季姬及鄫子遇
于防。使鄫子来朝。秋八月辛卯，沙鹿崩。狄侵郑。冬，蔡侯
肝卒。  
【传】十四年春，诸侯城缘陵而迁杞焉。不书其人，有阙
也。  
鄫季姬来宁，公怒，止之，以鄫子之不朝也。夏，遇于防，
而使来朝。  
秋八月辛卯，沙鹿崩。晋卜偃曰：“期年将有大咎，几亡
国。”  
冬，秦饥，使乞籴于晋，晋人弗与。庆郑曰：“背施无亲，
幸灾不仁，贪爱不祥，怒邻不义。四德皆失，何以守国？”虢
射曰：“皮之不存，毛将安傅？”庆郑曰：“弃信背邻，患孰
恤之？无信患作，失授必毙，是则然矣。”虢射曰：“无损于
怨而厚于寇，不如勿与。”庆郑曰：“背施幸灾，民所弃也。
近犹仇之，况怨敌乎？”弗听。退曰：“君其悔是哉 ！”

