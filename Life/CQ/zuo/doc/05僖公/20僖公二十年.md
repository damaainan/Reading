## 僖公二十年

【经】二十年春，新作南门。夏，郜子来朝。五月乙巳，
西宫灾。郑人入滑。秋，齐人、狄人盟于邢。冬，楚人伐随。
【传】二十年春，新作南门。书，不时也。凡启塞従时。
滑人叛郑而服于卫。夏，郑公子士、洩堵寇帅师入滑。  
秋，齐、狄盟于邢，为邢谋卫难也。于是卫方病邢。  
随以汉东诸侯叛楚。冬，楚斗谷于菟帅师伐随，取成而还。
君子曰：“随之见伐，不量力也。量力而动，其过鲜矣。善败
由己，而由人乎哉？《诗》曰：‘岂不夙夜，谓行多露。’”
宋襄公欲合诸侯，臧文仲闻之，曰：“以欲従人，则可；
以人従欲，鲜济。”  

