## 僖公二年

【经】二年春王正月，城楚丘。夏五月辛巳，葬我小君哀
姜。虞师、晋师灭下阳。秋九月，齐侯、宋公、江人、黄人盟
于贯。冬十月，不雨。楚人侵郑。  
【传】二年春，诸侯城楚丘而封卫焉。不书所会，后也。
晋荀息请以屈产之乘与垂棘之璧，假道于虞以伐虢。公曰
：“是吾宝也。”对曰：“若得道于虞，犹外府也。”公曰：
“宫之奇存焉。”对曰：“宫之奇之为人也，懦而不能强谏，
且少长于君，君暱之，虽谏，将不听。”乃使荀息假道于虞，
曰：“冀为不道，入自颠軨，伐鄍三门。冀之既病。则亦唯君
故。今虢为不道，保于逆旅，以侵敝邑之南鄙。敢请假道以请
罪于虢。”虞公许之，且请先伐虢。宫之奇谏，不听，遂起师。
夏，晋里克、荀息帅师会虞师伐虢，灭下阳。先书虞，贿故也。
秋，盟于贯，服江、黄也。  
齐寺人貂始漏师于多鱼。  
虢公败戎于桑田。晋卜偃曰：“虢必亡矣。亡下阳不惧，
而又有功，是天夺之鉴，而益其疾也。必易晋而不抚其民矣，
不可以五稔。”  
冬，楚人伐郑，斗章囚郑聃伯。  

