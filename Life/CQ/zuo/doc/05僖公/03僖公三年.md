## 僖公三年

【经】三年春王正月，不雨。夏四月不雨。徐人取舒。六
月雨。秋，齐侯、宋公、江人、黄人会于阳谷。冬，公子友如
齐涖盟。楚人伐郑。  
【传】三年春，不雨。夏六月，雨。自十月不雨至于五月，
不曰旱，不为灾也。  
秋，会于阳谷，谋伐楚也。  
齐侯为阳谷之会，来寻盟。冬，公子友如齐涖盟。  
楚人伐郑，郑伯欲成。孔叔不可，曰：“齐方勤我，弃德
不祥。”  
齐侯与蔡姬乘舟于囿，荡公。公惧，变色。禁之，不可。  
公怒，归之，未绝之也。蔡人嫁之。  

