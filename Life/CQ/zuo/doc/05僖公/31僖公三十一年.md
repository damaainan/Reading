## 僖公三十一年

【经】三十有一年春，取济西田。公子遂如晋。夏四月，
四卜郊，不従，乃免牲。犹三望。秋七月。冬，杞伯姬来求妇。
狄围卫。十有二月，卫迁于帝丘。  
【传】三十一年春，取济西田，分曹地也。使臧文仲往，
宿于重馆。重馆人告曰：“晋新得诸侯，必亲其共，不速行，
将无及也。”従之，分曹地，自洮以南，东傅于济，尽曹地也。
襄仲如晋，拜曹田也。  
夏四月，四卜郊，不従，乃免牲，非礼也。犹三望，亦非
礼也。礼不卜常祀，而卜其牲、日，牛卜日曰牲。牲成而卜郊，
上怠慢也。望，郊之细也。不郊，亦无望可也。  
秋，晋搜于清原，作五军御狄。赵衰为卿。  
冬，狄围卫，卫迁于帝丘。卜曰三百年。卫成公梦康叔曰
：“相夺予享。”公命祀相。宁武子不可，曰：“鬼神非其族
类，不歆其祀。杞、鄫何事？相之不享于此。久矣，非卫之罪
也，不可以间成王、周公之命祀。请改祀命。”  
郑泄驾恶公子瑕，郑伯亦恶之，故公子瑕出奔楚。  

