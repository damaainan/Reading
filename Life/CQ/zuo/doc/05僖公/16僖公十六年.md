## 僖公十六年

【经】十有六年春王正月戊申朔，陨石于宋五。是月，六
鹢退飞，过宋都。三月壬申，公子季友卒。夏四月丙申，鄫季
姬卒。秋七月甲子,公孙兹卒。冬十有二月，公会齐侯、宋公、
陈侯、卫侯、郑伯、许男、邢侯、曹伯于淮。  
【传】十六年春，陨石于宋五，陨星也。六鹢退飞过宋都，
风也。周内史叔兴聘于宋，宋襄公问焉，曰；“是何祥也？吉
凶焉在？”对曰：“今兹鲁多大丧，明年齐有乱，君将得诸侯
而不终。”退而告人曰：“君失问。是阴阳之事，非吉凶所生
也。吉凶由人，吾不敢逆君故也。”  
夏，齐伐厉不克，救徐而还。  
秋，狄侵晋，取狐、厨、受铎，涉汾，及昆都，因晋败也。
王以戎难告于齐，齐征诸侯而戍周。  
冬，十一月乙卯，郑杀子华。  
十二月会于淮，谋郐，且东略也。城鄫，役人病。有夜登
丘而呼曰：“齐有乱。”不果城而还。  

