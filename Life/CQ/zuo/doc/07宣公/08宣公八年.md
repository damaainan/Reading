## 宣公八年

【经】八年春，公至自会。夏六月，公子遂如齐，至黄乃
复。辛巳，有事于大庙，仲遂卒于垂。壬午，犹绎。万入，去
籥。戊子，夫人赢氏薨。晋师、白狄伐秦。楚人灭舒蓼。秋七
月甲子，日有食之，既。冬十月己丑，葬我小君敬赢。雨，不
克葬。庚寅，日中而克葬。城平阳。楚师伐陈。  
【传】八年春，白狄及晋平。夏，会晋伐秦。晋人获秦谍，
杀诸绛市，六日而苏。  
有事于大庙，襄仲卒而绎，非礼也。  
楚为众舒叛，故伐舒蓼，灭之。楚子疆之，及滑汭。盟吴、
越而还。  
晋胥克有蛊疾，郤缺为政。秋，废胥克。使赵朔佐下军。  
冬，葬敬赢。旱，无麻，始用葛茀。雨，不克葬，礼也。  
礼，卜葬，先远日，辟不怀也。  
城平阳，书，时也。  
陈及晋平。楚师伐陈，取成而还。  

