## 宣公七年

【经】七年春，卫侯使孙良夫来盟。夏，公会齐侯伐莱。
秋，公至自伐莱。大旱。冬，公会晋侯、宋公、卫侯、郑伯、
曹伯于黑壤。  
【传】七年春，卫孙桓子来盟，始通，且谋会晋也。
夏，公会齐侯伐莱，不与谋也。凡师出，与谋曰及，不与
某曰会。  
赤狄侵晋，取向阴之禾。  
郑及晋平，公子宋之谋也，故相郑伯以会。冬，盟于黑壤，
王叔桓公临之，以谋不睦。  
晋侯之立也，公不朝焉，又不使大夫聘，晋人止公于会，
盟于黄父。公不与盟，以赂免。故黑壤之盟不书，讳之也。

