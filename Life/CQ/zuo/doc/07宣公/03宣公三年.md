## 宣公三年

【经】三年春王正月，郊牛之口伤，改卜牛。牛死，乃不
郊。犹三望。葬匡王。楚子伐陆浑之戎。夏，楚人侵郑。秋，
赤狄侵齐。宋师围曹。冬十月丙戌。郑伯兰卒。葬郑穆公。
【传】三年春，不郊而望，皆非礼也。望，郊之属也。不
郊亦无望，可也。  
晋侯伐郑，及郔。郑及晋平，士会入盟。  
楚子伐陆浑之戎，遂至于洛，观兵于周疆。定王使王孙满
劳楚子。楚子问鼎之大小轻重焉。对曰：“在德不在鼎。昔夏
之方有德也，远方图物，贡金九牧，铸鼎象物，百物而为之备，
使民知神、奸。故民入川泽山林，不逢不若。螭魅罔两，莫能
逢之，用能协于上下以承天休。桀有昏德，鼎迁于商，载祀六
百。商纣暴虐，鼎迁于周。德之休明，虽小，重也。其建回昏
乱，虽大，轻也。天祚明德，有所底止。成王定鼎于郏鄏，卜
世三十，卜年七百，天所命也。周德虽衰，天命未改，鼎之轻
重，未可问也。”  
夏，楚人侵郑，郑即晋故也。  
宋文公即位三年，杀母弟须及昭公子。武氏之谋也，使戴、
桓之族攻武氏于司马子伯之馆。尽逐武、穆之族。武、穆之族
以曹师伐宋。秋，宋师围曹，报武氏之乱也。  
冬，郑穆公卒。  
初，郑文公有贱妾曰燕姞，梦天使与己兰，曰：“余为伯
鯈。余，而祖也，以是为而子。以兰有国香，人服媚之如是。
“既而文公见之，与之兰而御之。辞曰：“妾不才，幸而有子，
将不信，敢征兰乎。”公曰：“诺。”生穆公，名之曰兰。
文公报郑子之妃，曰陈妫，生子华、子臧。子臧得罪而出。
诱子华而杀之南里，使盗杀子臧于陈、宋之间。又娶于江，生
公子士。朝于楚，楚人鸩之，及叶而死。又娶于苏，生子瑕、
子俞弥。俞弥早卒。泄驾恶瑕，文公亦恶之，故不立也。公逐
群公子，公子兰奔晋，従晋文公伐郑。石癸曰：“吾闻姬、姞
耦，其子孙必蕃。姞，吉人也，后稷之元妃也，今公子兰，姞
甥也。天或启之，必将为君，其后必蕃，先纳之可以亢宠。”
与孔将锄、侯宣多纳之，盟于大宫而立之。以与晋平。  
穆公有疾，曰：“兰死，吾其死乎，吾所以生也。”刈兰
而卒。  

