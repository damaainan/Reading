## 庄公十年

【经】十年春王正月，公败齐师于长勺。二月，公侵宋。
三月，宋人迁宿。夏六月，齐师、宋师次于郎。公败宋师于乘
丘。秋九月，荆败蔡师于莘，以蔡侯献舞归。冬十月，齐师灭
谭，谭子奔莒。  
【传】十年春，齐师伐我。公将战，曹刿请见。其乡人曰
：“肉食者谋之，又何间焉。刿曰：“肉食者鄙，未能远谋。
“乃入见。问何以战。公曰：“衣食所安，弗敢专也，必以分
人。”对曰：“小惠未遍，民弗従也。”公曰：“牺牲玉帛，
弗敢加也，必以信。”对曰：“小信未孚，神弗福也。”公曰
：“小大之狱，虽不能察，必以情。”对曰：“忠之属也，可
以一战，战则请従。”  
公与之乘。战于长勺。公将鼓之。刿曰；“未可。”齐人
三鼓，刿曰：“可矣。”齐师败绩。公将驰之。刿曰：“未可。
“下，视其辙，登，轼而望之，曰：“可矣。”遂逐齐师。
既克，公问其故。对曰：“夫战，勇气也，一鼓作气，再
而衰，三而竭。彼竭我盈，故克之。夫大国难测也，惧有伏焉。
吾视其辙乱，望其旗靡，故逐之。”  
夏六月，齐师、宋师次于郎。公子偃曰：“宋师不整，可
败也。宋败，齐必还，请击之。”公弗许。自雩门窃出，蒙皋
比而先犯之。公従之。大败宋师于乘丘。齐师乃还。  
蔡哀侯娶于陈，息侯亦娶焉。息妫将归，过蔡。蔡侯曰：
“吾姨也。”止而见之，弗宾。息侯闻之，怒，使谓楚文王曰
：“伐我，吾求救于蔡而伐之。”楚子従之。秋九月，楚败蔡
师于莘，以蔡侯献舞归。  
齐侯之出也，过谭，谭不礼焉。及其入也，诸侯皆贺，谭
又不至。冬，齐师灭谭，谭无礼也。谭子奔莒，同盟故也。

