## 庄公十六年

【经】十有六年春王正月。夏，宋人、齐人、卫人伐郑。
秋，荆伐郑。冬十有二月，会齐侯、宋公、陈侯、卫侯、郑伯、
许男、滑伯、滕子同盟于幽。邾子克卒。  
【传】十六年夏，诸侯伐郑，宋故也。
郑伯自栎入，缓告于楚。秋，楚伐郑，及栎，为不礼故也。
郑伯治与于雍纠之乱者。九月，杀公子阏，刖强鉏。公父
定叔出奔卫。三年而复之，曰：“不可使共叔无后于郑。”使
以十月入，曰：“良月也，就盈数焉。”  
君子谓：“强鉏不能卫其足。”  
冬，同盟于幽，郑成也。  
王使虢公命曲沃伯以一军为晋侯。  
初，晋武公伐夷，执夷诡诸。蒍国请而免之。既而弗报。  
故子国作乱，谓晋人曰：“与我伐夷而取其地。”遂以晋师伐
夷，杀夷诡诸。周公忌父出奔虢。惠王立而复之。  

