## 庄公十八年

【经】十有八年春王三月，日有食之。夏，公追戎于济西。
秋，有<或虫>。冬十月。
【传】十八年春，虢公、晋侯朝王，王飨醴，命之宥，皆
赐玉五珏，马三匹。非礼也。王命诸侯，名位不同，礼亦异数，
不以礼假人。  
虢公、晋侯、郑伯使原庄公逆王后于陈。陈妫归于京师，
实惠后。  
夏，公追戎于济西。不言其来，讳之也。  
秋，有蜮，为灾也。  
初，楚武王克权，使斗缗尹之。以叛，围而杀之。迁权于
那处，使阎敖尹之。及文王即位，与巴人伐申而惊其师。巴人
叛楚而伐那处，取之，遂门于楚。阎敖游涌而逸。楚子杀之，
其族为乱。冬，巴人因之以伐楚。  

