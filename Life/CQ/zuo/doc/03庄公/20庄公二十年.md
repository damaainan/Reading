## 庄公二十年

【经】二十年春王二月，夫人姜氏如莒。夏，齐大灾。秋
七月。冬，齐人伐戎。  
【传】二十年春，郑伯和王室，不克。执燕仲父。夏，郑
伯遂以王归，王处于栎。秋，王及郑伯入于邬。遂入成周，取
其宝器而还。  
冬，王子颓享五大夫，乐及遍舞。郑伯闻之，见虢叔，曰
：“寡人闻之，哀乐失时，殃咎必至。今王子颓歌舞不倦，乐
祸也。夫司寇行戮，君为之不举，而况敢乐祸乎！奸王之位，
祸孰大焉？临祸忘忧，忧必及之。盍纳王乎？”虢公曰：“寡
人之愿也。”  

