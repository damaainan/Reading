## 庄公四年

【经】四年春王二月，夫人姜氏享齐侯于祝丘。三月，纪
伯姬卒。夏，齐侯、陈侯、郑伯遇于垂。纪侯大去其国。六月
乙丑，齐侯葬纪伯姬。秋七月。冬，公及齐人狩于禚。  
【传】四年春，王三月，楚武王荆尸，授师孑焉，以伐随，
将齐，入告夫人邓曼曰：“余心荡。”邓曼叹曰：“王禄尽矣。
盈而荡，天之道也。先君其知之矣，故临武事，将发大命，而
荡王心焉。若师徒无亏，王薨于行，国之福也。”王遂行，卒
于樠木之下。令尹斗祁、莫敖屈重除道、梁溠，营军临随。随
人惧，行成。莫敖以王命入盟随侯，且请为会于汉汭，而还。
济汉而后发丧。  
纪侯不能下齐，以与纪季。夏，纪侯大去其国，违齐难也。

