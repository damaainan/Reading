## 庄公九年

【经】九年春，齐人杀无知。公及齐大夫盟于既。夏，公
伐齐纳子纠。齐小白入于齐。秋七月丁酉，葬齐襄公。八月庚
申，及齐师战于乾时，我师败绩。九月，齐人取子纠杀之。冬，
浚洙。  
【传】九年春，雍廪杀无知。
公及齐大夫盟于既，齐无君也。  
夏，公伐齐，纳子纠。桓公自莒先入。  
秋，师及齐师战于乾时，我师败绩，公丧戎路，传乘而归。
秦子、梁子以公旗辟于下道，是以皆止。  
鲍叔帅师来言曰：“子纠，亲也，请君讨之。管、召、仇
也，请受而甘心焉。”乃杀子纠于生窦，召忽死之。管仲请囚，
鲍叔受之，乃堂阜而税之。归而以告曰：“管夷吾治于高傒，
使相可也。”公従之。  

