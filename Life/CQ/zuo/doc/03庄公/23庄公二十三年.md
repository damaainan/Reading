## 庄公二十三年

【经】二十有三年春，公至自齐。祭叔来聘。夏，公如齐
观社。公至自齐。荆人来聘。公及齐侯遇于谷。萧叔朝公。秋，
丹桓宫楹。冬十有一月，曹伯射姑卒。十有二月甲寅，公会齐
侯盟于扈。  
【传】二十三年夏，公如齐观社，非礼也。曹刿谏曰：“
不可。夫礼，所以整民也。故会以训上下之则，制财用之节；
朝以正班爵之义，帅长幼之序；征伐以讨其不然。诸侯有王，
王有巡守，以大习之。非是，君不举矣。君举必书,书而不法，
后嗣何观？”  
晋桓、庄之族逼，献公患之。士蒍曰：“去富子，则群公
子可谋也已。”公曰：“尔试其事。”士蒍与群公子谋，谮富
子而去之。  
秋，丹桓宫之楹。  

