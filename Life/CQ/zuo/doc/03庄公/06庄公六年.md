## 庄公六年

【经】六年春王正月，王人子突救卫。夏六月，卫侯朔入
于卫。秋，公至自伐卫。螟。冬，齐人来归卫俘。  
【传】六年春，王人救卫。
夏，卫侯入，放公子黔牟于周，放宁跪于秦，杀左公子泄、
右公子职，乃即位。  
君子以二公子之立黔牟为不度矣。夫能固位者，必度于本
末而后立衷焉。不知其本，不谋。知本之不枝，弗强。《诗》
云：“本枝百世。”  
冬，齐人来归卫宝，文姜请之也。  
楚文王伐申，过邓。邓祁侯曰：“吾甥也。”止而享之。  
骓甥、聃甥、养甥请杀楚子，邓侯弗许。三甥曰：“亡邓国者，
必此人也。若不早图，后君噬齐。其及图之乎？图之，此为时
矣。”邓侯曰：“人将不食吾余。”对曰：“若不従三臣，抑
社稷实不血食，而君焉取余？”弗従。还年，楚子伐邓。十六
年，楚复伐邓，灭之。  

