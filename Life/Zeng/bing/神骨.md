<font face=楷体>

### 一 神骨总论




语云：“脱谷为糠，其髓斯存”，神之谓也。  
“山骞不崩，唯石为镇”，骨之谓也。  
一身精神，具乎两目；一身骨相，具乎面部。  
他家兼论形骸，文人先观神骨。  
开门见山，此为第一。  



### 二 神之清浊




古者论神，有清浊之辨。  
清浊易辨，邪正难辨。  
欲辨邪正，先观动静。  
静若含珠，动若水发；静若无人，动若赴的；此为澄清到底。  
静若萤光，动若流水，尖巧喜淫；静若半睡，动若鹿骇，别才而深思。  
一为败器，一为隐流，均之托迹二清，不可不辨。  



### 三 心神合一




凡精神，抖擞处易见，断续处难见。  
断者出处断，续者闭处续。  
道家所谓“收拾入门”之说，不了处看其脱略，做了处看其针线。  
小心者，从其做不了处看之，疏节阔目，若不经意，所谓脱略也。  
大胆者，从其做了处看之，慎重周密，无有苟且，所谓针线也。  
二者实看向内处，稍移外便落情态矣，情态易见。  




### 四 骨有九起




骨有九起：天庭骨隆起，枕骨强起，项骨平起，佐串骨角起，太阳骨线起，眉骨伏犀起，鼻骨芽起，颧骨丰起，项骨平伏起。  
在头，以天庭骨、枕骨、太阳骨为主；在面，以眉骨、颧骨为主。  
五者备，柱石之器也；一，则不穷；二，则不贱；三，则动履小胜；四，贵矣。  


骨有色，面以青为主，“少年公卿半青面”是也。  
紫次之，白斯下矣。  
骨有质，头以联者为贵，碎次之。  
总之，头无恶骨，面佳不如头佳，然大而缺天庭，终是贱品，圆而无串骨，半为孤僧；鼻骨犯眉，堂上不寿。  
颧骨与眼争，子嗣不立。  
此中贵贱，有毫厘千里之辨。  


</font>