<font face=楷体>

### 一 刚柔总论


既识神骨，当辨刚柔。  
刚柔，则五行生克之数，名曰“先天种子”，不足用补，有余用泄。  
消息直与命相通，此其皎然易见。  




### 二 五行识人




五行有合法，木合火，水合木，此顺而合。  
顺者多富，即贵亦在浮沉之间。  
金与火仇，有时合火，推之水土者皆然，此逆而合者，其贵非常。  
然所谓逆合者，金形带火则然，火形带金，则三十死矣；水形带土则然，土形带水，则孤寡老矣；木形带金则然，金形带木，则刀剑随身矣。  
此外牵合，俱是杂格，不入文人正论。  



### 三 论内刚柔




五行为外刚，内刚柔，则喜怒、跳伏、深浅者是也。  
喜高怒重，过目辄忘，近“粗”。  
伏亦不伉，跳亦不扬，近“蠢”。  
初念甚浅，转念甚深，近“奸”。  
内奸者，功名可期。  
粗蠢各半者，胜人以寿。  
纯奸能豁达，其人终成。  
纯粗无周密者，半途必弃。  
观人所忽，十得九八矣。  



</font>