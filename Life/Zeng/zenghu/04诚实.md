<font face=微软雅黑>
    
卷四·诚实
 
 天地之所以不息，国之所以立，圣贤之德业所以可大可久，
皆诚为之也。故曰诚者物之始终，不诚无物。人必虚中不著一
物，而后能真实无妄。盖实者不欺之谓也。人之所以欺人者，
必心中别著一物，心中别有私心，不敢告人，而后造伪言以欺
人。若心中了不著私物，又何必欺人哉！其所以欺人者，亦以
心中别著私物也。所知在好德，所私在好色，不能去好色之私，
则不能欺其好德之知矣。是故诚者不欺者也，不欺者心无私著
也，无私著者至虚者也。是故天下之至诚，天下之至虚者也。（
曾国藩）
 
 当读书则读书，心无着于见客也；当见客则见客，心无着
于读书也。一有着则私也。灵明无着，物来顺应，未来不迎，
当时不杂，既过不恋，是之谓虚而已矣，是之谓诚而已矣。（
曾国藩）
 
 知己之过失，即自为承认之地。改去毫无吝惜之心，此最
难之事。豪杰之所以为豪杰，圣贤之所以为圣贤，便是此等处
磊落过人。能透过此关，寸心便异常安乐，省得多少 曷，
省得多少遮掩装饰丑态。（曾国藩）
 
 盗虚名者有不测之祸，负隐慝者有不测之祸，怀忮心者有
不测之祸。（曾国藩）
 
 天下惟忘机可以消众机，惟懵懂可以祓不祥。（曾国藩）
 
 用兵久则骄惰自生，骄惰则未有不败者。勤字所以医惰，
慎字所以医骄，二字之先，须有一诚字以立本。立意要将此事
知得透办得穿，精神所至，金石亦开，鬼神亦避，此在己之诚
也。人之生也直，与武员交接，犹贵乎直。文员之心多曲、多
歪、多不坦白，往往与武员不相水乳。必尽去歪曲私衷，事事
推心置腹，使武人粗人坦然不疑，此接物之诚也。以诚为之本，
以勤字慎字为之用，庶几免于大戾，免于大败。（曾国藩）
 
 楚军水陆师之好处，全在无官气而有血性。若官气增一分，
血性减一分。（曾国藩）
 
 军营宜多用朴实少心窍之人，则风气易于纯正。今大难之
起，无一兵足供一割之用，实以官气太重，心窍太多，漓朴散
淳，真意荡然。湘军之兴，凡官气重、心窍多者，在所必斥，
历岁稍久，亦未免沾染习气，应切戒之。（曾国藩）
 
 将领之浮滑者，一遇危险之际，其神情之飞越，足以摇惑
军心；其言语之圆滑，足以淆乱是非。故楚军历来不喜用善说
之将。（曾国藩）
 
 今日所说之话，明日勿因小利害而变。军事是极质之事，
二十三史除班马而外，皆文人以意为之，不知甲仗为何物，战
阵为何事，浮词伪语，随意编造，断不可信。（曾国藩）
 
 凡正话，实话多说几句，久之人自能共亮其心。即直话亦
不妨多说，但不可以讦为直，尤不可背后攻人之短。（曾国藩）
 
 驭将之道，最贵推诚，不贵权术。（曾国藩）
 
 吾辈总以诚心求之，虚心处之。心诚则志专而气足，千磨
百折而不改其常度，终有顺理成章之一日；心虚则不客气，不
挟私见，终可为人共谅。（曾国藩）
 
 楚军之所以耐久者，亦由于办事结实，敦朴之风未尽浇散。
若奏报浮伪，不特畏遐迩之指摘，亦恐坏桑梓之风气。（曾国
藩）
 
 自古驭外国，或称恩信，或称威信，总不出一信字。非必
显违条约轻弃前诺而后为失信也，即纤悉之事， 笑之间，亦
须有真意载之以出。心中待他只有七分，不必假装十分。即已
通知讲好，凡事公平照拂，不使远人吃亏，此恩信也。至于令
人敬畏，全在自立自强，不在装模作样。临难有不屈挠之节，
临财有不浩染之廉，此威信也。《周易》立家之道，尚以有孚
之威归反诸身，况立威于外域，求孚于异族，而可不反诸己哉
！斯二者似迂远而不切合事情，实则质直而消患于无形。（曾
国藩）
 
 破天下之至巧者以拙，驭天下之至纷者以静。众无大小，
推诚相与。咨之以谋而观其识，告之以祸而观其勇，临之以利
而观其廉，期之以事而观其信，知人任人，不外是矣。近日人
心，逆亿万端，亦难穷究其既往，惟诚之至，可救欺诈之穷。
能欺一事，不能欺诸事，事欺一时，不能欺之后时。不可不防
其欺，不可因欺而灰心所办之事，所谓贞固足以干事也。（胡
林翼）
 
 吾辈不必世故太深，天下惟世故深误国事耳。一部《水浒
》，教坏天下强有力而思不逞之民；一部《红楼》，教坏天下
堂官掌印司官督抚司道首府及一切红人，专意揣摩迎合，吃醋
捣鬼，当痛除此习，独行其志。阴阳怕懵懂，不必计及一切。（
胡林翼）
 
 人贵专一，精诚所至，金石为开。军旅之事，胜败无常，
总贵确实而戒虚捏。确实则准备周妥，虚饰则有误调度，此治
兵之最要关键也。粤逆倡乱以来，其得以肆志猖獗者，实由广
西文武虚饰捏报，冒功幸赏，以至蔓延数省，流毒至今，莫能
收拾。（胡林翼）
 
 事上之诚意感之，实心待之，乃真事上之道。若阿附随声，
非敬也。（胡林翼）
 
 挟智术以用世，殊不知世间并无愚人。以权术凌人，可驭
不肖之将，而亦可仅取快于一时。本性忠良之人，则并不烦督
责而自奋也。（胡林翼）
 
 君子之道，莫大乎以忠诚为天下倡。世之乱也，上下纵于
亡等之欲，奸伪相吞，变诈相角，自图其安而予人以至危，畏
难避害，曾不肯捐丝粟之力以拯天下。得忠诚者起而矫之，克
己而爱人，去伪而崇拙，躬履诸难，而不责人以同患，浩然捐
生，如远游之还乡，而无所顾悸，由是众人效其所为，亦皆以
苟活为羞，以避事为耻。呜呼！吾乡数君子所以鼓舞群伦，历
九载而戡大乱，非拙且诚者之效欤！（曾国藩）
 
 凡说话不中事理、不担斤两者，其下必不服。（曾国藩）
 
 【蔡锷评语】
 
 吾国人心，断送于伪之一字，吾国人心之伪，足以断送国
家及其种族而有余。上以伪驱下，下以伪事上，同辈以伪交，
驯至习惯于伪，只知伪之利，不知伪之害矣。人性本善，何乐
于伪，惟以非伪不足以自存，不得不趋于伪之一途。伪者人固
莫耻其为伪，诚者群亦莫知其为诚，且转相疑骇，于是由伪生
疑，由疑生嫉。嫉心既起，则种种恶德，从之俱生，举所谓伦
常道德，皆可蹴去不顾，呜呼，伪之为害烈矣！军队之为用，
全恃万众一心，同胞无间，不容有丝毫芥蒂，此尤在有一诚字
为之贯串，为之维持，否则如一盘散沙，必将不戢自焚。社会
以伪相尚，其祸伏而缓；军队以伪相尚，其祸彰而速且烈。吾
辈既充军人，则将伪之一字，排斥之不遗余力，将此种性根拔
除净尽，不使稍留萌蘖，乃可以言治兵，乃可以为将，乃可以
当兵。惟诚可以破天下之伪，惟实可以破天下之虚。李广疑石
为虎，射之没羽，荆轲赴秦，长虹贯日，精诚之所致也。

    
</font>