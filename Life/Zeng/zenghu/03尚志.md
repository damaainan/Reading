<font face=微软雅黑>
    
卷三·尚志
 
 凡人才高下，视其志趣。卑者安流俗庸陋之规，而日趋污
下；高者慕往哲隆盛之轨，而日即高明。贤否智愚，所由区矣。
（曾国藩）
 
 无兵不足深忧，无饷不足痛哭，独举目斯世，求一攘利不
先、赴义恐后、忠愤耿耿者，不可亟得。或仅得之，而又屈吾
卑下，往往抑郁不伸，以挫、以去、以死，而贪饕退缩者，果
骧首而上腾，而富贵，而名誉，而老健不死，此其可浩叹者也
！（曾国藩）
 
 今日百废莫举，千疮并溃，无可收拾，独赖此耿耿精忠之
寸衷，与斯民相对于骨岳血渊之中，冀其塞绝横流之人欲，以
挽回厌乱之天心，庶几万一有补。不然，但就时局而论之，则
滔滔者吾不知其所底也。（曾国藩）
 
 胸怀广大，须从平淡二字用功。凡人我之际，须看得平，
功名之际，须看得淡，庶几胸怀日阔。（曾国藩）
 
 做好人、做好官、做名将，俱要好师、好友、好榜样。（
曾国藩）
 
 喜誉恶毁之心，即鄙夫患得患失之心也，于此关打不破，
则一切的学问才智，适足以欺世盗名。（曾国藩）
 
 方今天下大乱，人怀苟且之心，出范围之外，无过而问焉
者。吾辈当立准绳，自为守之，并约同志共守之，无使吾心之
贼破吾心之墙。（曾国藩）
 
 君子有高世独立之志，而不与人以易窥；有藐万乘却三军
之气，而未尝轻于一发。（曾国藩）
 
 君子欲有所树立，必自不妄求于人知始。（曾国藩）
 
 古人患难犹虞之际，正是德业长进之时，其功在于胸怀坦
夷，其效在身体强健。圣贤之所以为圣贤，佛家之所以成佛，
所争皆在大难磨折之日。将此心放得实，养得灵，有活泼泼之
胸襟，有坦荡荡之意境，则身体虽有外感，必不至于内伤。（
曾国藩）
 
 军中取材，专尚朴勇，尚须由有气概中讲求。特恐讲求不
真，则浮气、客气，夹杂其中，非真气耳。（胡林翼）
 
 人才由磨炼而成，总须志气胜，乃有长进。成败原难逆睹，
不足以定人才。（胡林翼）
 
 兵事以人才为根本，人才以志气为根本。兵可挫而气不可
挫，气可偶挫而志不可挫。（胡林翼）
 
 方今天下之乱，不在强敌而在人心。不患愚民之难治，正
在士大夫之好利忘义而莫之惩。（胡林翼）
 
 吾人任事，与正人同死，死亦附于正气之列，是为正命。
附非其人，而得不死，亦为千古之玷，况又不能无死耶！处世
无远虑，必有危机，一朝失足，则将以薰莸为同臭，而无解于
正人之讥评。（胡林翼）
 
 士人第一要有志，第二要有识，第三要有恒。有志则不甘
为下流，有识则知学问无尽，不敢以一得自足，有恒则断无不
成之事。三者缺一不可。诸弟此时惟有识不可骤几，有志、有
恒则诸弟勉之而已。（曾国藩）
 
 凡人心之发，必一鼓作气，尽吾力之所能为，稍有转念，
则疑心生，私心亦生。（曾国藩）
 
 余死生早已置之度外，但求临死之际，寸心无可悔憾，斯
为大幸。（曾国藩）
 
 舍命报国，侧身修行。（曾国藩）
 
 古称金丹换骨，余谓立志即丹也。（曾国藩）
 
 天下纷纷，吾曹适丁其厄。武乡侯不云乎：成败利钝，非
所逆睹，则亦殚其心力，尽其职守，静以待之而已。（左宗棠）
 
 【蔡锷评语】
 
 右列各节，语多沉痛，悲人心之陷溺，而志节之不振也。
今日时局之危殆，祸机之剧烈，殆十倍于咸、同之世，吾侪身
膺军职，非大发志愿，以救国为目的，以死为归宿，不足救同
胞于苦海，置国家于坦途。须以耿耿精忠之寸衷，献之骨岳血
渊之间，毫不返顾，始能有济。果能拿定主见，百折不磨，则
千灾百难，不难迎刃而解。若吾辈军人，将校则以跻高位、享
厚禄、安福尊荣为志，目兵则以希虚誉、得饷糈为志，曾、胡
两公必痛哭于九泉矣。
 

    
</font>