<font face=微软雅黑>
    

卷十二·战守
 
 凡出发队伍，有宜速者，有宜迟者。宜速者，我去寻敌，
先发制人也；宜迟者，敌来寻我，以主待客者也。主气常静，
客气常动；客气先盛而后衰，主气先微而后壮，故善用兵者，
每喜为主，不喜作客。休、祁诸军，但知先发制人一层，不知
以主待客一层，加之探报不实，地势不审，敌情不明，徒能先
发而不能制人。应研究此两层，或我寻敌先发制人，或敌寻我
以主待客，总须审定乃行，切不可于两层一无所见，贸然出队。
（曾国藩）
 
 师行所至之处，必须多问多思。思之于己，问之于人，皆
好谋之实迹也。昔王璞山带兵，有名将风，每与敌遇，将接仗
之前一夕，便各营官齐集，与之畅论敌情地势，袖中出地图十
余张，每人分给一张，令诸将各抒所见，如何进兵，如何分枝，
某营埋伏，某营并不接仗，待事毕后专派追剿。诸将官一一说
毕，璞山乃将自己主意说出，每人发一传单，即议定之主意也。
次日战罢，有与初议不符者，虽有功亦必加罚。其平日无事，
每三日必传各营官熟论战守之法。（曾国藩）
 
 一曰扎营宜深沟高垒。虽仅一宿，亦须为坚不可拔之计。
但使能守我营垒安如泰山，纵不能进攻，亦无损于大局。一曰
哨探严明。离敌既远，时时作敌来扑营之想，敌来之路、应敌
之路、埋伏之路、胜敌追击之路，一一探明，切勿孟浪。一曰
痛除客气。未经战阵之兵，每好言战，带兵者亦然，若稍有阅
历，但觉我军处处瑕隙，无一可恃，不轻言战矣。（曾国藩）
 
 用兵以渡水为最难。不特渡长江大河为难，即偶渡渐车之
水、丈二之沟，亦须再三审慎。恐其半渡而击，背水无归，败
兵争舟，人马践溺，种种皆兵家所忌。（曾国藩）
 
 隘路打胜仗，全在头敌。若头敌站脚不住，后面虽有好手，
亦被挤退。（曾国藩）
 
 战守机宜，不可纷心。心纷则气不专，神不一。交战宜持
重，进兵宜迅速，稳扎猛打，合力分枝，足以括用兵之要。（
胡林翼）
 
 军旅之事，守于境内，不如战于境外。（胡林翼）
 
 军事之要，必有所忌乃能有所济，必有所舍乃能有所全。
若处处设备，即十万兵亦无尺寸之效。（胡林翼）
 
 防边之要，不可处处设防。若处处设防，兵力必分。不能
战亦不能守，惟择其紧要必争之地，厚集兵力以守之，便是稳
固。（胡林翼）
 
 碉卡之设，原所以省兵力，予地方官以据险慎守之方。有
守土而无守之之人，虽天堑不能恃其险；有守人而无守具，虽
贲、获无所展其长。有进战之营，必须留营作守。假如以十营
作前茅为战兵，即须留五营作后劲为守兵。其留后之兵，尤须
劲旅。其成功一也，不可争目前之微功而误大局。（胡林翼）
 
 有围城之兵，须先另筹打仗之兵，有临阵打仗之兵，必须
安排后劲，或预杜抄后之敌，或备策应之举。（胡林翼）
 
 扼要立营，加高加深，固是要着，惟须约束兵丁，不得滋
扰，又须不时操练，使步法整齐，技术精熟，庶战守皆能有备。
（胡林翼）
 
 【蔡锷评语】
 
 右揭战守之法，意括而言赅，曰攻战，曰守战，曰遭遇战，
曰局地战，以及防边之策，攻城之术，无不独具卓识，得其要
诀，虽以近世战术之日新月异，而大旨亦不外是。其论夜间宿
营，虽仅一宿，亦须深沟高垒，为坚不可拔之计，则防御之紧
严，立意之稳健，尤为近世兵家所不及道者也。（按咸、同时
战争两方多为不规则之混战，来去飙倏，不可端倪，故扎营务
求坚固，以防侵袭）曾、胡论兵，极重主客之见，只知守则为
主之利，不知守反为客之害，盖因其时所对之敌，并非节制之
师、精练之卒，且其人数常倍于我，且兵器未如今日之发达，
又无骑、炮两兵之编制，耳目不灵，攻击力复甚薄弱，故每拘
泥于地形地物，攻击精神未由奋兴，故战术偏重于攻击防御，
盖亦因时制宜之法。近日普法、日俄两大战役以后，环球之耳
目一新，攻击之利，昭然若揭，各国兵学家举凡战术战略，皆
极端主张攻击。苟非兵力较弱，或地势敌情有特别之关系，无
复有以防守为计者矣。然战略战术，须因时以制宜，审势以求
当，未可稍事拘滞，若不揣其本，徒思仿效于人，势将如跛者
之竞走，鲜不蹶矣。兵略之取攻势，固也，必须兵力雄厚，士
马精练，军资（军需器械）完善，交通便利，四者均有可恃，
乃足以操胜算。四者之中，偶缺其一，贸然以取攻势，是曾公
所谓徒先发而不能制人者也。普法战役，法人国境之师，动员
颇为迅速，而以兵力未能悉集，军资亦虞缺乏，遂致着着落后，
陷于防守之地位。日俄之役，俄国以交通线仅恃一单轨铁道，
输运不继，遂屡为优势之日军所制，虽迭经试取攻势，终归无
效。以吾国军队现势论，其数则有二十余镇之多，然续备、后
备之制尚未实行，每镇临阵至多不得过战兵五千，须有兵力三
镇以上，方足与他一镇之兵相抗衡，且一有伤亡，无从补充，
是兵力一层，决难如邻邦之雄厚也。今日吾国军队，能否说到
精练二字，此稍知军事者自能辨之，他日与强邻相角逐，能否
效一割之用，似又难作侥幸万一之想。至于军资、交通两端，
更瞠乎人后，如此而曰吾将取战略战术上最利之攻势，乌可得
耶！鄙意我国数年之内，若与他邦以兵戎相见，与其为孤注一
掷之举，不如采用波亚战术，据险以守，节节为防，以全军而
老敌师为主，俟其深入无继，乃一举而歼除之。昔俄人之蹴拿
破伦于境外，使之一蹶不振，可借鉴也。
    
</font>