<font face=微软雅黑>
    

卷十·和辑
 
 祸机之发，莫烈于猜忌，此古今之通病。败国亡家丧身，
皆猜忌之所致。《诗》称“不忮不求，何用不臧”，忮求二端，
盖妾妇穿窬兼而有之者也。（曾国藩）
 
 凡两军相处，统将有一分龃龉，则营、哨必有三分，兵、
夫必有六七分。故欲求和衷共济，自统将先办一副平恕之心始。
人之好名，谁不如我，同打仗，不可讥人之退缩，同行路，不
可疑人之骚扰，处处严于治己，而薄责于人，则唇舌自省矣。（
曾国藩）
 
 敬以持躬，恕以待人。敬则小心翼翼，事无巨细，皆不敢
忽；恕则凡事留余地以处人，功不独居，过不推诿。常常记此
二字，则长履大任，福祚无量。（曾国藩）
 
 湘军所以无敌者，全赖彼此相顾，彼此相救。虽平日积怨
深仇，临阵仍彼此照顾；虽上午口角参商，下午仍彼此救援。（
曾国藩）
 
 军旅之事，以一而成，以二三而败。唐代九节度使之师，
溃于相州，其时名将如郭子仪、李光弼亦不能免。盖谋议可资
于众人，而决断须归于一将。古来将帅不和，事权不一，以众
致败者，不止九节度使相州一役。（胡林翼）
 
 为大将之道，以肯救人固大局为主，不宜炫耀己之长处，
尤不宜指摘人之短处。（胡林翼）
 
 兵无论多寡，总以能听号令为主。不奉一将之令，兵多必
败；能奉将之令，兵少必强。（胡林翼）
 
 沅弟谓雪声色俱厉。凡目能见千里而不能自见其睫，声音
笑貌之拒人，每苦于不自见，苦于不自知。雪之厉，雪之不自
知；沅之声色，恐亦未始不厉，特自不知耳。（曾国藩）
 
 【蔡锷评语】
 
 古人相处，有愤争公庭而言欢私室，有交哄于平昔而救助
于疆场，盖不以公废私，复不以私而害公也。人心之不同如其
面，万难强之使同、驱之相合，则睚眦之怨，芥蒂之隙，自所
难免。惟于公私之界分得清，认得明，使之划然两途，不相混
扰，则善矣。发捻之役、中日之役、中法之役，列将因争意气
而致败绩者，不一而足，故老相传，言之凿凿。从前握兵符者，
多起自行间，罔知大体，动以意气用事，无怪其然，今后一有
战役，用兵必在数十万以上，三十余镇之师，情谊夙不相孚，
言语亦多隔阂，统驭调度之难，盖可想见，苟非共矢忠诚，无
猜无贰，或难免不蹈既往之覆辙。欲和衷共济，则惟有恪遵先
哲遗言，自统将先办一副平恕之心始，功不独居，过不推诿，
乃可以言破敌。
    
</font>