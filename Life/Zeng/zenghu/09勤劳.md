<font face=微软雅黑>
    

卷九·勤劳
 
 练兵之道，必须官弁昼夜从事，乃可渐几于熟，如鸡伏卵，
如炉炼丹，未可须臾稍离。（曾国藩）
 
 天下事未有不由艰苦中得来而可大可久者也。（曾国藩）
 
 百种弊端，皆由懒生。懒则弛缓，弛缓则治人不严而趣功
不敏。一处弛则百处懒矣。（曾国藩）
 
 治军之道，以勤字为先。身勤则强，逸则病；家勤则兴，
懒则衰；国勤则治，怠则乱；军勤则强，惰则败。惰者暮气也，
常常提其朝气为要。（曾国藩）
 
 治军以勤字为先，由阅历而知其不可易。未有平日不早起
而临敌忽能早起者，未有平日不习劳而临敌忽能习劳者，未有
平日不能忍饥耐寒而临敌忽能忍饥耐寒者。每日应办之事积搁
过多，当于清早单开本日应了之件，日内了之，如农家早起分
派本日之事，无本日不了者，庶几积压较少。（曾国藩）
 
 养生之事，莫大于惩忿窒欲，多动少食。（曾国藩）
 
 军旅之事，非以身先之劳之，事必无补。古今名将，不仅
才略异众，亦且精力过人。（胡林翼）
 
 将不理事，则无不骄纵者；骄纵之兵，无不怯弱者。（胡
林翼）
 
 凡兵之气，不见仗则弱，常见仗则强，久逸则终无用处，
异日则必不可临敌。兵事如学生功课，不进则退。不战则并不
能守。敬姜之言曰：劳则思，逸则淫。设以数万人屯兵境上，
无论古今无此办法，且久逸则筋脉皆弛，心胆亦怯，不仅难战，
亦必难守。（胡林翼）
 
 淫佚酒色，取败之媒；征逐嬉娱，治兵所戒。金陵围师之
溃，皆由将骄兵惰，终日酣嬉，不以贼匪为念。或乐桑中之喜，
或恋室家之私，或群与纵酒酣歌，或日在赌场烟馆，淫心荡志，
乐极忘疲，以致兵气不扬，御侮无备。全军覆没，皆在宣淫纵
欲中来也。夫兵犹火也，不戢自焚；兵犹水也，不流则腐。治
军之道，必以苦其心志、劳其筋骨为典法。（胡林翼）
耐冷耐苦耐劳耐闲。（曾国藩）
 
 立法不难，行法为难。以后总求实实行之，且常常行之。
应事接物，时常从人情物理中之极粗极浅处着眼，莫从深处细
处看。（曾国藩）
 
 身体虽弱，却不宜过于爱惜。精神愈用则愈出，阳气愈提
而愈盛。每日作事愈多，则夜间临睡愈快活。若存爱惜精神的
意思，将前将却，奄奄无气，决难成事。（曾国藩）
 
 总须脚踏实地，克勤小物，乃可日起有功。（曾国藩）
 
 精神愈用而愈出，不可因身体素弱，过于保惜；智慧愈苦
而愈明，不可因境遇偶拂，遽尔摧沮。（曾国藩）
 
 不轻进，不轻退。（曾国藩）
习劳为办事之本。引用一班能耐苦之正人，日久自有大效。
（曾国藩）
 
 欲去骄字，总以不轻非笑人为第一义；欲去惰字，总以不
晏起为第一义。（曾国藩）
 
 每日临睡之时，默数本日劳心者几件，劳力者几件，则知
宣勤国事之处无多，更宜竭诚以图之。（曾国藩）
 
 自古圣贤豪杰、文人才士，其志事不同，而其豁达光明之
胸，大略相同。吾辈既办军务，系处功利场中，宜刻刻勤劳，
如农之力穑，如贾之趋利，如篙工之上滩，早作夜思，以求有
济。而治事之外，此中却须有一段冲融气象。二者并进，则勤
劳而以恬淡之，最有意味。（曾国藩）
 
 用兵最戒骄气惰气，作人之道，亦惟骄惰二字误之最甚。
扶危救难之英雄，以心力劳苦为第一义。（曾国藩）
 
 【蔡锷评语】
 
 战争之事，或跋涉于冰天雪窟之间，或驰驱酷暑恶瘴之乡，
或趁雨雪露营，或昼夜攒程行军，寒不得衣，饥不得食，渴不
得水，枪林弹雨之中，血肉横飞，极人世所不见之惨，受恒人
所不经之苦，其精神其体力，非于平时养之有素、练之有恒，
岂能堪此！练兵之主旨，以能效命于疆场为归宿，欲其效命于
疆场，尤宜于平时竭尽手段，修养其精神，锻炼其体魄，娴熟
其技艺，临事之际，乃能有恃以不恐，故习劳忍苦，为治军第
一要义。而驭兵之道，亦以使之劳苦为不二法门。盖人性似猴，
喜动不喜静，宜劳不宜逸，劳则思，逸则淫。闲居无所事事，
则为不善，此常人恒态，聚数千百血气方刚之少年于一团，苟
无所以范其心志，劳其体肤，其不逾闲荡检，溃出堤防之外者，
乌可得耶！
 
    
</font>