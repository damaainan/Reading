<font face=微软雅黑>
    
卷一·将材
 
 带兵之人，第一要才堪治民，第二要不怕死，第三要不急
急名利，第四要耐受辛苦。治兵之才，不外公、明、勤。不公
不明，则兵不悦服；不勤，则营务巨细，皆废弛不治，故第一
要务在此。不怕死，则临阵当先，士卒乃可效命，故次之。为
名利而出者，保举稍迟则怨，稍不如意则怨，与同辈争薪水，
与士卒争毫厘，故又次之。身体羸弱者，过劳则病，精神短乏
者，久用则散，故又次之。四者似过于求备，而苟阙其一，则
万不可以带兵，故吾谓带兵之人，须智深勇沉之士，文经武纬
之才。数月以来，梦想以求之，焚香以祷之，盖无须臾或忘诸
怀。大抵有忠义血性，则四者相从以俱至；无忠义血性，则貌
似四者，终不可恃。（曾国藩）
 
 带兵之道，勤、恕、廉、明，缺一不可。（曾国藩）
 
 求将之道，在有良心、有血性、有勇气、有智略。（胡林
翼）
 
 天下强兵在将。上将之道，严明果断，以浩气举事，一片
肫诚。其次者，刚而无虚，朴而不欺，好勇而能知大义。要未
可误于矜骄虚浮之辈，使得以巧饰取容。真意不存，则成败利
钝之间，顾忌太多，而趋避愈熟，必至败乃公事。（胡林翼）
 
 将材难得。上驷之选，未易猝求，但得朴勇之士，相与讲
明大义，不为虚骄之气、夸大之词所中伤，而缓急即云可恃。（
胡林翼）
 
 兵易募而将难求。求勇敢之将易，而求廉正之将难。盖勇
敢倡先，是将帅之本分，而廉隅正直，则粮饷不欺，赏罚不滥，
乃可固结士心，历久常胜。（胡林翼）
 
 将以气为主，以志为帅。专尚驯谨之人，则久而必惰；专
求悍鸷之士，则久而必骄。兵事毕竟归于豪杰一流，气不盛者，
遇事而气先慑，而目先逃，而心先摇。平时一一禀承，奉命唯
谨，临大难而心中无主。其识力既钝，其胆力必减，固可忧之
大矣。（胡林翼）
 
 古来名将，得士卒之心，盖有在于钱财之外者。后世将弁，
专恃粮重饷优，为牢笼兵心之具，其本为已浅矣。是以金多则
奋勇蚁附，利尽则冷落兽散。（曾国藩）
 
 军中须得好统领营官。统领营官须得真心实肠，是第一义。
算路程之远近，算粮仗之缺乏，算彼己之强弱，是第二义。二
者微有把握。此外良法虽多，调度虽善，有效有不效，尽人事
以听天而已。（曾国藩）
 
 璞山之志，久不乐为吾用，且观其过自矜许，亦似宜于剿
土匪而不宜于当大敌。（曾国藩）
 
 拣选将材，必求智略深远之人，又须号令严明，能耐劳苦。
三者兼全，乃为上选。（曾国藩）
 
 李忠武公续宾统兵巨万，号令严肃，秋毫无犯，湖南、湖
北、安徽、江西、浙江等省官民，无不争思倚重。其临阵安闲
肃穆，厚重强固。凡遇事之难为而他人所畏怯者，无不毅然引
为己任。其驻营处所，百姓欢忭，耕种不辍，万幕无哗，一尘
不惊。非其法令之足以禁制诸军，实其明足以察情伪。一本至
诚，勇冠三军，屡救弁兵于危难。处事接人，平和正直，不矜
不伐。（胡林翼）
 
 乌将军兰泰，遇兵甚厚。雨不张盖，谓众兵均无盖也。囊
无余钱，得饷尽以赏兵。（胡林翼）
 
 兵事不外奇正二字，而将材不外智勇二字。有正无奇，遇
险而覆；有奇无正，势极即阻。智多勇少，实力难言；勇多智
少，大事难成。而其要以得人为主。得人者昌，失人者亡。设
五百人之营，无一谋略之士、英达之才，必不成军；千人之营，
无六七英达谋略之士，亦不成军。（胡林翼）
 
 统将须坐定能勇敢不算本领外，必须智勇足以知兵，器识
足以服众，乃可胜任。总须智勇二字相兼。有智无勇，能说而
不能行；有勇无智，则兵弱而败，兵强亦败。不明方略，不知
布置，不能审势，不能审机，即千万人终必败也。（胡林翼）
 
 贪功者决非大器。（胡林翼）
 
 为小将须立功以争胜，为大将戒贪小功而误大局。（胡林
翼）
 
 打仗不慌不忙，先求稳当，次求变化。办事无声无息，既
要精到，又要简捷。（曾国藩）
 
 俭以养廉，直而能忍。（曾国藩）
 
 为政之道，得人治事，二者并重。得人不外四事：曰广收、
慎用、勤教、严绳。治事不外四端：曰经分、纶合、详思、约
守。（曾国藩）
 
 【蔡锷评语】
 
 古人论将有五德，曰智、信、仁、勇、严，取义至精，责
望至严。西人之论将，辄曰“天才”，析而言之，则曰天所特
赋之智与勇。而曾、胡两公所同唱者，则以为将之道，以良心
血性为前提，尤为扼要探本之论，亦即现身之说法。咸、同之
际，粤寇蹂躏十余省，东南半壁，沦陷殆尽，两公均一介书生，
出身词林，一清宦，一僚吏，其于兵事一端，素未梦见，所供
之役，所事之事，莫不与兵事相背而驰，乃为良心血性二者所
驱使，遂使其可能性发展于绝顶，武功烂然，泽被海内。按其
功事言论，足与古今中外名将相颉颃而毫无逊色，得非精诚所
感金石为开者欤！苟曾、胡之良心血性而无异于常人也，充其
所至，不过为一显官，否则亦不过薄有时誉之著书家，随风尘
以殄瘁已耳，复可能崛起行间，削平大难，建不世之伟绩也哉
！

    
</font>