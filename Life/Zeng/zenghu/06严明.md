<font face=微软雅黑>
    
卷六·严明
 
 古人用兵，先明功罪赏罚。（曾国藩）
 
 救浮华者莫如质，积玩之后，振之以猛。（曾国藩）
 
 医者之治瘠痈，甚者必剜其腐肉，而生其新肉。今日之劣
弁羸兵，盖亦当为简汰，以剜其腐者，痛加训练，以生其新者。
不循此二道，则武备之弛，殆不知所底止。（曾国藩）
 
 太史公所谓循吏者，法立令行，能识大体而已。后世专尚
兹惠，或以煦煦为仁者当之，失循吏之义矣。为将之道，亦以
法立令行、整齐严肃为先，不贵煦妪也。立法不难，行法为难。
凡立一法，总须实实行之，且常常行之。（曾国藩）
 
 九弟临别，深言御下宜严，作事宜速。余亦深知驭军驭吏
皆莫先于严，转恐明不傍烛，则严不中耳。吕蒙诛取铠之人，
魏绛戮乱行之仆，古人处此，岂以为名？非是无以警众耳。（
曾国藩）
 
 近年驭将，失之宽厚，又与诸将相距遥远，危险之际，弊
端百出，然后知古人所云作事威克厥爱，虽少有济，反是乃败
道耳。（曾国藩）
 
 自来带兵之员，未有不专杀立威者。如魏绛戮仆，穰苴斩
庄贾，孙武致法于美人，彭越之诛后至者，皆是也。（胡林翼）
 
 世变日移，人心日趋于伪，优容实以酿祸，姑息非以明恩。
居今日而为政，非用霹雳手段，不能显菩萨心肠。害马既去，
伏龙不惊，则法立知恩。吾辈任事，尽吾义分之所能为，以求
衷诸理之至是，不必故拂手人情，而任劳任怨，究无容其瞻顾
之思。（胡林翼）
 
 号令未出，不准勇者独进；号令既出，不准怯者独止。如
此则功罪明而心志壹矣。兵，阴事也，以收敛固啬为主；战；
勇气也，以节宣提倡为主。故治军贵执法谨严，能训能练，禁
烟禁赌，戒逸乐，戒懒散。（胡林翼）
 
 治将乱之国用重典，治久乱之地宜予以生路。（胡林翼）
 
 行军之际，务须纪律严明，队伍整齐，方为节制之师。如
查有骚扰百姓，立即按以军法。吕蒙行师，不能以一笠宽其乡
人，严明之谓也。条侯治兵，不能以先驱犯其垒壁，整齐之谓
也。（胡林翼）
 
 立法宜严，行法宜宽。显以示之纪律，隐以激其忠良，庶
几怀德畏威，可成节制之师。若先宽后严，窃恐始习疲玩，终
生怨尤，军政必难整饬。（胡林翼）
 
 【蔡锷评语】
 
 治军之要，尤在赏罚严明，煦煦为仁，足以堕军纪而误国
事，此尽人所皆知者。近年军队风气，纪纲大弛，赏罚之宽严，
每不中程，或姑息以图见好，或故为苛罚以示威，以爱憎为喜
怒，凭喜怒以决赏罚，于是赏不知感，罚不知畏。而此中消息，
由于人之浇薄者居其半，而由于措置之乖方者亦居其半。当此
泄成习、委顿疲玩之余，非振之以猛，不足以挽颓风。与其
失之宽，不如失之严。法立然后知恩，威立然后知感，以菩萨
心肠，行霹雳手段，此其时矣，是望诸勇健者毅然行之，而无
稍馁，则军事其有豸乎！
 

    
</font>