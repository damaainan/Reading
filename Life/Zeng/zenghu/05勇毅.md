<font face=微软雅黑>
    

卷五·勇毅
 
 大抵任事之人，断不能有誉而无毁，有恩而无怨。自修者
但求大闲不逾，不可因讥议而馁沈毅之气。衡人者但求一长可
取，不可因微瑕而弃有用之材。苟于 者过事苟求，则庸庸
者反得幸全。（曾国藩）
 
 事会相薄，变化乘除，吾尝举功业之成败、名誉之优劣、
文章之工拙，概以付之运气一囊之中，久而弥自信其说之不可
易也。然吾辈自信之道，则当与彼赌乾坤于俄倾，较殿最于锱
铢，终不令彼独盛而吾独败。国藩昔在江西、湖南，几于通国
不能相容，六七年间浩然不欲复闻世事，惟以造端过大，本以
不顾生死自命，宁当更问毁誉。（曾国藩）
 
 遇棘手之际，须从耐烦二字痛下功夫。（曾国藩）
我辈办事，成败听之于天，毁誉听之于人，惟在己之规模
气象，则我有可以自立者，亦曰不随众人之喜惧为喜惧耳。（
曾国藩）
 
 军事棘手之际，物议指责之时，惟有数事最宜把持得定：
一曰待民不可骚扰；二曰禀报不可讳饰；三曰调度不可散乱。
譬如舟行遇大风暴，只要把舵者心明力定，则成败虽未可知，
要胜于他舟之慌乱者。（曾国藩）
 
 若从流俗毁誉上讨消息，必致站脚不牢。（曾国藩）
 
 不怕死三字，言之易，行之实难，非真有胆有良心者不可。
仅以客气为之，一败即挫矣。（胡林翼）
 
 天下事只在人力作为，到水尽山穷之时，自有路走，只要
切实去办。（胡林翼）
 
 冒险二字，势不能免，小心之过，则近于葸。语不云乎：
不入虎穴，焉得虎子！（胡林翼）
 
 国家委用我辈，既欲稍稍补救于斯民，不可再避嫌怨。须
知祸福有定命，显晦有定时，去留有定数，避嫌怨者未必得，
不避嫌怨者未必失也。古人忧谗畏讥，非惟求一己之福也，盖
身当其事，义无可辞，恐谗谤之飞腾，陷吾君以不明之故，故
悄悄之忧心，致其忠爱之忱耳，至于一身祸福进退，何足动其
毫末哉！（胡林翼）
 
 胆量人人皆小，只须分别平日胆小、临时胆大耳。今人则
平日胆大，临时胆小，可痛也已！（胡林翼）
 
 讨寇之志，不以一眚而自挠，而讨寇之功，必须万全而自
立。（胡林翼）
 
 两军交绥，不能不有所损，固不可因一眚而挠其心，亦不
可因大胜而有自轻骄敌之心。纵常打胜仗，亦只算家常便饭，
并非奇事。心念国家艰难，生民涂炭，勉竭其愚，以求有万一
之补救。成败利钝，实关天命，吾尽吾心而已。（胡林翼）
 
 侥幸以图难成之功，不如坚忍而规远大之策。（胡林翼）
 
 兵事无万全，求万全者无一全。处处谨慎，处处不能谨慎。
（蒋批：非久历乱世、深识戎机者，其言焉能确切至此！）历
观古今战争，如刘季、光武、唐太宗、魏武帝，均日濒于危，
其济，天也。不当怕而怕，必有当怕而不怕者矣。战争之要，
不战则已，战则须挟全力；不动则已，动则须操胜算。如有把
握，则坚守一月二月三月，自有良方。今日之人，见敌即心动，
不能自主，可戒也。（胡林翼）
 
 古今战阵之事，其成事皆天也，其败事皆人也。兵事怕不
得许多，算到五六分便须放胆放手，本无万全之策也。（胡林
翼）
 
 贤达之起，其初类有非常之撼顿，颠蹶战兢，仅得而全。
厄疾生其德术，荼蘖坚其筋骨，是故安而思危，乐而不荒。（
曾国藩）
 
 道微俗薄，举世方尚中庸之说，闻激烈之行，则訾其过中，
或以罔济尼之，其果不济，则大快奸者之口。夫忠臣孝子，岂
必一一求有济哉！势穷计迫，义不反顾，效死而已矣。其济，
天也，不济，于吾心无憾耳。（曾国藩）
 
 时事愈艰，则挽回之道，自须先之以戒惧惕厉傲兀郁积之
气，足以肩任艰巨。然视事太易，亦是一弊。（曾国藩）
 
 人心思乱，不自今日始，亦不自今日止。除日月练兵，人
人讲武，则无补救之方。练一日得一日之力，练一人得一人之
力。（胡林翼）
 
 时艰事急，当各尽其心力所能，不必才之果异于人、事之
果期于成也。遇事每谋每断，不谋不断，亦终必亡。与其坐亡，
不如谋之。（胡林翼）
 
 不苦撑，不咬牙，终无安枕之日。近事非从吏治人心痛下
功夫涤肠荡胃，必难挽回。（胡林翼）
 
 大局日坏，吾辈不可不竭力支持。做一分算一分，在一日
撑一日。（曾国藩）
 
 强毅之气，决不可无，然强毅与刚愎有别。古语云：自胜
之谓强。曰强制，曰强恕，曰强为善，皆自胜之义也。如不惯
早起，而强之未明即起；不惯庄敬，而强之坐尸立斋；不惯劳
苦，而强之与士卒同甘苦，强之勤劳不倦，是即强也。不惯有
恒，而强之贞恒，即毅也。舍此而求以客气胜人，是刚愎而已
矣。二者相似，而其流相去霄壤，不可不察，不可不谨。日慎
一日，以求事之济，一怀焦愤之念，则恐无成，千万忍耐，忍
耐千万。（曾国藩）
 
 久而敬之四字，不特处朋友为然，即凡事亦莫不然。袁了
凡所谓从前种种譬如昨日死，以后种种譬如今日生，另起炉灶，
重开世界。安知此两番之大败，非天之磨炼英雄，使予大有长
进乎！谚云：吃一堑长一智。吾生平长进，全在受挫受辱之时，
务须励志咬牙，蓄其气而长其智，切不可忝然自馁也。予当此
百端拂逆之时，亦只有逆来顺受之法，仍不外悔字诀、硬字诀
而已。百种弊病，皆从懒生，懒则弛缓，弛缓则治人不严，而
趣功不敏，一处迟则百处懈矣。（曾国藩）
 
 【蔡锷评语】
 
 勇有狭义的、广义的及急遽的、持续的之别。暴虎冯河，
死而无悔，临难不苟，义不反顾，此狭义的、急遽的者也。成
败利钝，非所逆睹，鞠躬尽瘁，死而后已，此广义的、持续的
者也。前者孟子所谓小勇，后者所谓大勇，所谓浩然之气也。
右章所列，多指大勇而言，所谓勇而毅也。军人之居高位者，
除能勇不算外，犹须于毅之一字痛下功夫。兵一往无前之志，
具百折不回之气，毁誉荣辱死生皆可不必计较，惟求吾良知之
所安，以吾之大勇表率无数之小勇，则其为力也厚，收效也广。
至于级居下僚（将校以至目兵），则应以勇为唯一之天性，以
各尽其所职。不独勇于战阵也，即平日一切职务，不宜稍示怯
懦，以贻军人之羞。世所谓无名之英雄者，吾辈是也。
    
</font>