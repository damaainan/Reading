<font face=微软雅黑>
    
卷七·公明
 
 大君以生杀予夺之权授之将帅，犹东家之银钱货物授之店
中众伙。若保举太滥，视大君之名器不甚爱惜，犹之贱售浪费，
视东家之货财不甚爱惜也。介之推曰：窃人之财，犹谓之盗，
况假大君之名器以市一己之恩乎！余忝居高位，惟此事不能力
挽颓风，深为惭愧。（曾国藩）
 
 窃观自古大乱之世，必先变乱是非而后政治颠倒，灾害从
之。屈原之所以愤激沈世而不悔者，亦以当日是非淆乱为至痛，
故曰兰芷变而不芳，荃蕙化而为茅。又曰固时俗之从流，又孰
能无变化！伤是非之日移日淆，而几不能自主也。后世如汉、
晋、唐、宋之末造，亦由朝廷是非先紊，而后小人得志，君子
有遑遑无依之象。推而至于一省之中、一军之内，亦必其是非
不揆于正，而后其政绩少有可观。赏罚之任，视乎权位，有得
行，有不得行，至于维持是非之公，则吾辈皆不能辞其责，顾
亭林先生所谓匹夫有责焉者也。（曾国藩）
 
 大抵莅事，以明字为第一要义。明有二：曰高明，曰精明。
同一境而登山者独见其远，乘域者独觉其旷，此高明之说也；
同一物而臆度者不如权衡之审，目巧者不如尺度之精，此精明
之说也。凡高明者，欲降心抑志以遽于平实，颇不易易，若能
事事求精，辎重长短一丝不差，则渐实矣，能实则渐平矣。（
曾国藩）
 
 凡利之所在，当与人共分之；名之所在，当与人共享之。
居高位，以知人晓事二者为职。知人诚不易学，晓事则可以阅
历黾勉得之。晓事则无论同己异己，均可徐徐开悟，以翼和衷。
不晓事则挟私固谬，秉公亦谬；小人固谬，君子亦谬；乡愿固
谬，狂狷亦谬。重以不知人，则终古相背而驰，决非和协之理。
故恒言皆以分别君子小人为要，而鄙论则谓天下无一成不变之
君子，亦无一成不变之小人。今日能知人能晓事，则为君子，
明日不知人不晓事，则为小人；寅刻公正光明，则为君子，卯
刻偏私ㄙ暧，则为小人。故群毁群誉之所在，下走常穆然深思，
不能附和。（曾国藩）
 
 营哨官之权过轻，则不得行其志。危险之际，爱而从之或
有一二，畏而从之则无其事也。此中消息，应默察之而默挽之。
总揽则不无偏蔽，分寄则多所维系。（曾国藩）
 
 举人不能不破格，则须循名核实，否则人即无言，而我心
先愧矣。（胡林翼）
 
 世事无真是非，特有假好恶。然世之徇私以枉事者，试返
而自问，异日又岂能获私利之报于所徇私利之人哉？盍亦返其
本矣。（胡林翼）
 
 天下惟左右习近不可不慎。左右习近无正人，即良友正言
亦不能进。朝廷爵赏，非我所敢专，亦非我所敢吝，然必积劳
乃可得赏，稍有滥予，不仅不能激励人才，实足以败坏风俗。
荐贤不受赏，隐德以及子孙。（胡林翼）
 
 国家名器，不可滥予。慎重出之，而候军心思奋，可与图
后效而速成功。天下惟不明白人多疑人，明白人不疑人也。（
胡林翼）
 
 是非不明，节义不讲，此天下所以乱也。（胡林翼）
 
 知天之长，而吾所历者短，则遇忧患横逆之来，当少忍以
待其定；知地之大，而吾所居者小，则遇荣利争夺之境，当退
让以守其雌；知学问之多，而吾所见者寡，则不敢以一得自喜，
而当思择善而约守之；知事变之多，而吾所办者少，则不敢以
功名自矜，而当思举贤而共图之。夫如是，则自私自满之见，
可渐渐蠲除矣。（曾国藩）
 
 【蔡锷评语】
 
 文正公谓居高位以知人晓事为职，且以能知人晓事与否判
别其为君子为小人，虽属有感而发，持论至为正当，并非愤激
之说。用人之当否，视乎知人之明昧；办事之才不才，视乎晓
事之透不透。不知人则不能用人，不晓事则何能办理。君子小
人之别，以能否利人济物为断，苟所用之人不能称职，所办之
事措置乖方，以致贻误大局，纵曰其心无他，究难为之宽恕者
也。昔贤于用人一端，内举不避亲，外举不避仇，其宅心正大，
足以矜式百世。曾公之荐左中堂而劾李次青，不以恩怨而废举
劾，名臣胸襟，自足千古。近世名器之位滥矣，幸进之途，纷
歧杂出。昔之用人讲资格，固足以屈抑人才，今之不讲资格，
尤不足以激扬清浊。赏不必功，惠不必劳，举不必才，劾不必
劣。或今贤而昨劣，或今辱而昨荣；扬之则举之九天之上，抑
之则置之九渊之下；得之者不为喜，失位者不为歉。所称为操
纵人才策励士气之具，其效力竟以全失。欲图挽回补救，其权
操之自上，非吾侪所得与闻，惟吾人职居将校，在一小部分内，
于用人一端，亦非绝无几希之权力，既有此权，则应于用人惟
贤循名核实之义，特加之意，能于一小部分有所裨补，亦足心
安理得。

    
</font>