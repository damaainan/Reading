<font face=微软雅黑>
    
卷二·用人
 
 今日所当讲求，尤在用人一端。人材有转移之道，有培养
之方，有考察之法。人材以陶冶而成，不可眼孔太高，动谓无
人可用。（曾国藩）
 
 窃疑古人论将，神明变幻，不可方物，几于百长并集，一
短难容，恐亦史册追崇之词，初非预定之品。要以衡材不拘一
格，论事不可苛细，无因寸朽而弃连抱，无因数罟以失巨鳞，
斯先哲之恒言，虽愚蒙而可勉。（曾国藩）
 
 求人之道，须以白圭之治生，如鹰隼之击物，不得不休。
又如蚨之有母，雉之有媒，以类相求，以气相引，庶几得其一
而可及其余。大抵人材约有两种，一种官气较多，一种乡气较
多。官气较多者，好讲资格，好问样子，办事无惊世骇俗之象，
言语无此妨彼碍之弊。其失也，奄奄无气，凡遇一事，但凭书
办家人之口说出，凭文书写出，不能身到心到口到眼到，尤其
不能苦下身段，去事上体察一番。乡气多者，好逞才能，好出
新样，行事则知己不知人，言语则顾前不顾后。其失也，一事
未成，物议先腾。两者之失，厥咎惟均。人非大贤，亦断难出
此两失之外。吾欲以劳苦忍辱四字教人，故且戒官气，而姑用
乡气之人，必取遇事体察、身到心到口到眼到者。赵广汉好用
新进少年，刘晏好用士人理财，窃愿师之。（曾国藩）
 
 一将岂能独理，则协助之文员武弁在所必需。虽然，软熟
窃不可用，谄谀者不可用，胸无实际大言欺人窃不可用，营官
不得人，一营皆成废物；哨官不得人，一哨皆成废物；什长不
得人，十人皆成废物。滥取充数，有兵如无兵也。（胡林翼）
 
 选哨官、什长，须至勇至廉。不十分勇，不足以倡众人之
气；不十分廉，不足以服众人之心。（胡林翼）
 
 近人贪利冒功，今日求乞差使争先恐后，即异日首先溃散
之人。屈指计之，用人不易。（胡林翼）
 
 人才因求才者之智识而生，亦由用才者之分量而出。用人
如用马，得千里之马而不识，识矣而不能胜其力，则且乐驽骀
之便安而斥骐骥之伟骏矣。（胡林翼）
 
 古之治兵，先求将而后选兵；今之言兵者，先招兵而并不
择将。譬之振衣，不提其领而挈其纲，是棼之也，将自毙。（
胡林翼）
 
 无兵不足深忧，无饷不足痛哭。独举目斯世，求一攘利不
先、赴义恐后、忠愤耿耿者，不可亟得，此其可为浩叹也！专
从危难之际，默察朴拙之人，则几矣。人才非困厄则不能激，
非危心深虑则不能达。（曾国藩）
 
 非知人不能善其任，非善任不能谓之知人。非开诚心、布
公道，不能尽人之心，非奖其长、护其短，不能尽人之力，非
用人之朝气，不能尽其才，非令其优劣得所，不能尽人之用。（
左宗棠）
 
 【蔡锷评语】
 
 曾谓人才以陶冶而成，胡亦曰人才由用才者之分量而出，
可知用人不必拘定一格，而薰陶裁成之术，尤在用人者运之以
精心，使人人各得显其所长、去其所短而已。窃谓人才随风气
而转移，居上位者有转移风气之责，因势而利导，对病而下药，
风气虽败劣，自有人挽回之一日。今日吾国社会风气败坏极矣，
因而惑染至于军队，以故人才之消乏，不能举练兵之实绩。颓
波浩浩，不知所届，惟在多数同心共德之君子，相与提挈维系，
激荡挑拨，障狂澜使西倾，俾善者日趋于善，不善者亦潜移默
化，则人皆可用矣。

    
</font>