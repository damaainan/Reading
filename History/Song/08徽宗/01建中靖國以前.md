徽宗体神合道骏烈逊功圣文仁德宪慈显孝皇帝，讳佶，神宗第十一子也，母曰钦慈皇后陈氏。元丰五年十月丁巳生于宫中。明年正月赐名，十月授镇宁军节度使、封宁国公。哲宗即位，封遂宁郡王。绍圣三年，以平江、镇江军节度使封端王，出就傅。五年，加司空，改昭德、彰信军节度。元符三年正月己卯，哲宗崩，皇太后垂帘，哭谓宰臣曰：“国家不幸，大行皇帝无子，天下事须早定。”章惇又曰：“在礼律当立母弟简王。”皇太后曰：“神宗诸子，申王长而有目疾，次则端王当立。”惇厉声对曰：“以年则申王长，以礼律则同母之弟简王当立。”皇太后曰：“皆神宗子，莫难如此分别，于次端王当立。”知枢密院曾布曰：“章惇未尝与臣等商议，如皇太后圣谕极当。”尚书左丞蔡卞、中书门下侍郎许将相继曰：“合依圣旨。”皇太后又曰：“先帝尝言，端王有福寿，且仁孝，不同诸王。”于是惇为之默然。乃召端王入，即皇帝位，皇太后权同处分军国事。

庚辰，赦天下常赦所不原者，百官进秩一等，赏诸军。遣宋渊告哀于辽。辛巳，尊先帝后为元符皇后。癸未，追尊母贵仪陈氏为皇太妃。甲申，命章惇为山陵使。

乙酉，出先帝遗留物赐近臣。丙戌，以申王佖为太傅，进封陈王，赐赞拜不名。丁亥，进仁宗淑妃周氏、神宗淑妃邢氏并为贵妃，贤妃宋氏为德妃。戊子，以章惇为特进，封申国公。己丑，进封莘王俣为卫王，守太保；简王似为蔡王，睦王偲为定王，并守司徒。罢增八厢逻卒。

二月己亥，始听政。尊先帝妃朱氏为圣瑞皇太妃。壬寅，以南平王李乾德为检校太师。丁未，立顺国夫人王氏为皇后。庚戌，向宗回、宗良迁节度使，太后弟侄未仕者俱授以官。癸示，初御紫宸殿。庚申，以吏部尚书韩忠彦为门下侍郎，资政殿大学士黄履为尚书右丞。辛酉，名懿亲宅潜邸曰龙德宫。甲子，毁承极殿。丙寅，遣吴安宪、朱孝孙以遗留物遗辽国主。三月戊辰朔，诏宰臣、执政、侍从官各举可任台谏者。庚午，遣韩治、曹谱告即位于辽。辛未，诏追封祖宗诸子光济等三十三人为王，女四十八人为公主。甲申，以西蕃王陇拶为河西军节度使，寻赐姓名曰赵怀德，邈川首领瞎征为怀远军节度使。己丑，以日当食，降德音于四京：减囚罪一等，流以下释之。庚寅，录赵普后。辛卯，诏求直言。癸巳，以宁远军节度观察留后世雄为崇信军节度使，封安定郡王。乙未，却永兴民王怀所进玉器。

夏四月丁酉朔，日有食之。己亥，令监司分部决狱。甲辰，以韩忠彦为尚书右仆射兼中书侍郎，礼部尚书李清臣为门下侍郎，翰林学士蒋之奇同知枢密院事。乙巳，录曹佾后。丁未，以帝生日为天宁节。己酉，长子亶生。辛亥，大赦天下，应元符二年已前系官逋负悉蠲之。癸丑，鹿敏求等以应诏上书迁秩。乙卯，请大行皇帝谥于南郊。丁巳，诏范纯仁等复官、宫观，苏轼等徙内郡居住。癸亥，罢编类臣僚章疏局。乙丑，赐礼部奏名进士及第、出身五百十八人。

五月丁卯朔，罢理官失出之罚。丙子，诏复废后孟氏为元祐皇后。乙酉，蔡卞罢。己丑，诏追复文彦博、王珪、司马光、吕公著、吕大防、刘挚等三十三人官。

辛卯，还司马光等致仕遗表恩。癸巳，河北、河东、陕西饥，诏帅臣计度振恤。

六月丙申朔，辽主遣萧进忠、萧安世等来吊祭。

秋七月丙寅朔，奉皇太后诏，罢同听政。丁卯，告哲宗钦文睿武昭孝皇帝谥于天地、宗庙、社稷。戊辰，上宝册于福宁殿。癸酉，以皇太后还政，减天下囚罪一等，流以下释之。癸未，遣陆佃、李嗣徽报谢于辽。罢管勾陕西、京、川路坑冶及江西、广东、湖北、夔、梓、成都路管勾措置盐事官。辛卯，封子亶为韩国公。

八月戊戌，诏诸路遇民有疾，委官监医往视疾给药。庚子，作景灵西宫，奉安神宗神御，建哲宗神御殿于其西。辛丑，出内库金帛二百万籴陕西军储。壬寅，葬哲宗皇帝于永泰陵。丙午，遣董敦逸贺辽主生辰，吕仲甫贺正旦。戊申，高丽王王熙遣使奉表来慰。庚戌，诏以仁宗、神宗庙永世不祧。戊午，以蔡王似为太保。癸亥，祔哲宗神主于太庙，庙乐曰《大成之舞》。

九月甲子，诏修《哲宗实录》。丙寅，辽遣萧穆来贺即位。丁卯，减两京、河阳、郑州囚罪一等，民缘山陵役者蠲其赋。己巳，幸龙德宫。辛未，章惇罢。丙子，以陈王佖为太尉。丁丑，诏修《神宗史》。己丑，复均给职田。

十月乙未，夏国入贡。丙申，蔡京出知永兴军，贬章惇为武昌军节度副使。丁酉，以韩忠彦为尚书左仆射兼门下侍郎。壬寅，以曾布为尚书右仆射兼中书侍郎。

乙卯，升端州为兴庆军。己未，诏禁曲学偏见、妄意改作以害国事者。辛酉，罢平准务。

十一月丁卯，诏修《六朝宝训》。降德音于端州：减囚罪一等，徒以下释之。

庚午，诏改明年元。戊寅，以观文殿学士安焘知枢密院事。庚辰，黄履罢。己丑，置《春秋》博士。辛卯，令陕西兼行铜、铁钱。以礼部尚书范纯礼为尚书右丞。十二月甲午，以皇太后不豫，祷于宫观、祠庙、岳渎。戊戌，出廪粟减价以济民。辛丑，虑囚。甲辰，诏修《国朝会要》。戊申，降德音于诸路：减囚罪一等，流以下释之。戊午，辽人来贺正旦。是岁，出宫女六十九人。