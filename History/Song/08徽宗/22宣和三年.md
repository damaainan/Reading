三年春正月壬寅，邓洵武卒。戊午，以安康郡王栩为太保，进封济王；镇国公模为开府仪同三司，进封乐安郡王。己未，诏淮南、江东、福建各权添置武臣提刑一员。辛酉，罢苏、杭州造作局及御前纲运。乙丑，罢西北兵更戌。罢木石彩色等场务。是月，方腊陷婺州，又陷衢州，守臣彭汝方死之。

二月庚午，赵霆坐弃杭州，贬吉阳军。罢方田。甲戌，降诏招抚方腊。乙酉，罢天下三舍及宗学、辟雍、诸路提举学事官。癸巳，赦天下。是月，方腊陷处州。

淮南盗宋江等犯淮阳军，遣将讨捕，又犯京东、河北，入楚、海州界，命知州张叔夜招降之。

三月丁未，御集英殿策进士。庚申，赐礼部奏名进士及第、出身六百三十人。

夏四月丙寅，贵妃刘氏薨。甲戌，青溪令陈光以盗发县内弃城，伏诛。庚寅，忠州防御使辛兴宗擒方腊于青溪。诏二浙、江东被贼州县给复三年。癸巳，汝州牛生麒麟。

五月戊戌，以郑居中领枢密院。己亥，诏杭、越、江宁守臣并带安抚使。甲辰，追册贵妃刘氏为皇后，谥曰明节。改睦州、建德军为严州、遂安军，歙州为徽州。

丙午，金人再遣曷鲁等来。戊申，以兴宁军节度使刘宗元为开府仪同三司。癸亥，诏三省觉察台谏罔上背公者，取旨谴责。陈过庭、张汝霖以乞罢御前使唤及岁进花果，为王黼所劾，并窜贬。

闰月丙寅，减诸州曹掾官。辛未，立医官额。甲戌，复应奉司，命王黼及内侍梁师成领之。戊寅，虑囚。

六月，河决恩州清河埽。

秋七月丁卯，振温、处等八州。丁亥，废纯、滋等十二州。戊子，童贯等俘方腊以献。是月，洛阳、京畿讹言有黑眚如人，或如犬，夜出掠小儿食之，二岁乃息。

八月甲辰，曲赦两浙、江东、福建、淮南路。乙巳，以童贯为太师，谭稹加节度。丁未，祔明节皇后神主于别庙。丙辰，方腊伏诛。

九月丙寅，以王黼为少傅，郑居中为少师。庚午，进执政官一等。辛未，大飨明堂。

冬十月甲寅，诏自今赃吏狱具，论决勿货。童贯复领陕西、两河宣抚。

十一月丁丑，冯熙载罢。以张邦昌为中书侍郎，王安中为尚书左丞，翰林学士承旨李邦彦为尚书右丞。辛巳，封子桐为仪国公。壬午，张商英卒。十二月辛卯朔，日中有黑子。壬子，进封广平郡王构为康王，乐安郡王模为祁王，并为太保。是岁，诸路蝗。