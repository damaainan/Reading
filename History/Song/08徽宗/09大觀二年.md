二年春正月壬子朔，受八宝于大庆殿，赦天下，文武进位一等。蔡京表贺符瑞。

乙卯，以婉仪刘氏为德妃。己未，蔡京进太师；加童贯节度使，仍宣抚。庚申，进封魏王俣为燕王，邓王偲为越王，并为太尉；京兆郡王桓为定王，高密郡王楷为嘉王，并为司空；吴国公枢为建安郡王，冀国公杞为文安郡王，楚国公栩为安康郡王，杨国公棫为济阳郡王，蜀国公构为广平郡王，并为开府仪同三司。甲子，以神宗德妃宋氏、刘氏为淑妃，贤妃乔氏为德妃。庚午，徙封仲损为齐安郡王，仲御为华阳郡王，孝骞为晋康郡王，孝参为豫章郡王，并开府仪同三司；封仲增为信安郡王，仲忽为普安郡王，仲癸为咸安郡王，仲仆为同安郡王，仲糜为淮安郡王。戊寅，徙封向宗回为汉东郡王，向宗良为开府仪同三司。仲损薨。河东、北盗起。

二月甲申，置诸州曹掾官。甲午，诏建徽猷阁，藏《哲宗御集》，置学士、直学士、待制官。己亥，以安德军节度使钱景臻为开府仪同三司。庚戌，以婕妤韦氏为修容。

三月庚申，班《金箓灵宝道场仪范》于天下。甲子，封子材为魏国公。乙亥，封子模为镇国公。戊寅，赐上舍生十三人及第。升乾宁军为清州。诏监司岁举所部郡守二人、县令四人赴三省审察。夏四月甲辰，复洮州。

五月庚戌朔，日有食之。辛亥，虑囚。以复洮州功，赐蔡京玉带，加童贯检校司空，仍宣抚。甲寅，复诸路岁贡供奉物。壬戌，溪哥王子臧征扑哥降，复积石军。

戊辰，诏官蔡京子孙一人，进执政官一等。

六月乙酉，以涪夷地为珍州。甲午，以平夏城为怀德军。乙未，以殿中六尚、算学、太官局、翰林仪鸾司皆隶六察。

秋七月庚戌，罢建僖祖殿室。乙卯，以婉容王氏为贤妃。

八月辛巳，邢州河水溢，坏民庐舍，复被水者家。丙申，中书侍郎梁子美罢知郓州。己亥，置保州敦宗院。

九月辛亥，以林摅为中书侍郎，吏部尚书余深为尚书左丞。壬戌，贬向宗回为太子少保致仕。壬申，封子植为吴国公。癸酉，皇后王氏崩。削向宗回官爵。丙子，曲赦熙河兰湟、秦凤、永兴军路。冬十一月丁未朔，太白昼见。乙丑，上大行皇后谥曰靖和。

十二月壬寅，陪葬靖和皇后于永裕陵。是岁，同州黄河清。出宫女七十有七人。

于阗、夏国入贡。涪夷任应举、杨文贵，湖南徭杨再光内附。