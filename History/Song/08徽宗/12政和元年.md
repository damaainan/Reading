政和元年春正月己巳，以贤妃王氏为德妃。壬申，毁京师淫祠一千三十八区。

戊寅，封子共为定国公。丙戌，废白、龚二州。壬辰，诏百官厉名节。

二月壬寅，册皇后。乙巳，诏陕西、河东复铸夹锡钱。丙午，以太子少师郑绅为开府仪同三司。

三月己巳，诏监司督州县长吏劝民增植桑柘，课其多寡为赏罚。癸酉，以吏部尚书王襄同知枢密院事。

夏四月乙卯，罢陕西、河东铸夹锡钱。丙辰，虑囚。立守令劝农黜陟法。丁巳，以淮南旱，降囚罪一等，徒以下释之。

五月癸亥，诏四川羡余钱物归左藏库。戊辰，改当十钱为当三。己卯，东南有星昼陨。丁亥，解池生红盐。

六月甲寅，复蔡京为太子少师。

秋七月壬申，以疾愈，赦天下。癸未，废平、从二州为砦。

八月乙未，复蔡京为太子太师。丁巳，张商英罢。戊午，诏：“监司部内官吏，一岁中有犯罪至三人以上，虽不及三人而或有曾荐举者，罪及监司。”九月戊寅，王襄罢。丁亥，封子栻为黄国公。是月，郑允中、童贯使辽，以李良嗣来，良嗣献取燕之策，诏赐姓赵。

冬十月辛卯，以用事之臣多险躁朋比，下诏申儆。庚戌，封昭化军节度使宗粹为信安郡王。辛亥，贬张商英为崇信军节度副使。

十一月任戌，以上书邪等及曾经入籍人并不许试学官。丙子，封子榛为福国公。

十二月己酉，诏台谏以直道核是非，毋惮大吏，毋比近习。辛亥，废镇州，升琼州为靖海军。是岁，虔州芝草生。蔡州瑞麦连野。河南府嘉禾生，野蚕成茧。出宫女八十人。交趾、夏国入贡。