大观元年春正月戊子朔，赦天下。甲午，以蔡京为尚书左仆射兼门下侍郎。戊戌，幸兴德禅院。复废官。庚子，复置议礼局于尚书省。甘露降于帝鼎内，群臣称贺。壬寅，吴居厚罢。戊申，进封卫王俣为魏王，定王偲为邓王。壬子，以何执中为中书侍郎，邓洵武为尚书左丞，户部尚书梁子美为尚书右丞。乙卯，封仲损为南康郡王，仲御为汝南郡王。

二月壬戌，以向宗回为开府仪同三司，徙封安康郡王。甲子，以黎洞纳土，曲赦广西。乙亥，复医学。己卯，复行方田。丙戌，以平昌郡君韦氏为才人。

三月丁酉，赵挺之罢。以何执中为门下侍郎，邓洵武为中书侍郎，梁子美为尚书左丞，吏部尚书朱谔为右丞。甲辰，立八行取士科。癸丑，赵挺之卒。

夏四月乙丑，以淑妃王氏为贵妃。

五月己丑，封子棫为杨国公。朝散郎吴储、承议郎吴侔坐与妖人张怀素谋反，伏诛。贬吕惠卿为祁州团练副使。庚寅，邓洵武罢。甲午，诏班新乐于天下。癸卯，诏自今凡总一路及监司之任，勿以元祐学术及异意人充选。以安化蛮犯边，益兵赴广西讨之。乙巳，子构生。

六月己未，以梁子美为中书侍郎。壬戌，诏景灵宫建僖祖殿室。甲子，以黎人地为庭、孚二州。癸酉，赐上舍生二十九人及第。乙亥，朱谔卒。丁丑，虑囚。甲申，以才人韦氏为婕妤。

秋七月乙酉朔，伊、洛溢。戊子，诏括天下漏丁。壬寅，班祭服于州郡。乙巳，贤妃武氏薨。

八月乙卯，曾布卒。丁巳，封子构为蜀国公。庚申，以户部尚书徐处仁为尚书右丞，吏部尚书林摅同知枢密院事。己巳，降德音于淮、海、吴、楚二十六州：减囚罪一等，流以下释之。

九月庚寅，建显烈观于陈桥。己酉，加上僖祖谥曰立道肇基积德起功懿文宪武睿和至孝皇帝，朝献景灵宫。庚戌，飨太庙。辛亥，大飨明堂，赦天下。升永兴军为大都督府。章綖坐冒法，窜海岛。李景直等四人以上书观望罪，并编管岭南。

冬十月己未，诏士有才武绝伦者，岁贡准文士上舍上等法。辛酉，苏州地震。

乙丑，贬张商英为安化军节度副使。己巳，大雨雹。

闰月丙戌，以林摅为尚书左丞，资政殿学士郑居中同知枢密院事。乙未，诏守令以户口为殿最。升桂州为大都督府，镇州为靖海军节度。壬寅，禁用翡翠。乙巳，升太原府、郓州并为大都督府。

十一月壬子朔，日有食之，蔡京等以不及所当食分，率群臣称贺。乙丑，置符宝郎。己巳，升瀛州为河间府、瀛海军节度。戊寅，南丹州刺史莫公佞降。徐处仁以母忧去位。十二月庚寅，以蔡京为太尉，进何执中以下官二等。癸巳，以江宁、荆南、扬、杭、越、洪、福、潭、广、桂并为帅府。置黔南路。丁酉，置开封府府学。己亥，以婉容乔氏为贤妃。开潩河。是岁，秦凤旱。京东水，河溢，遣官振济，贷被水户租。庐州雨豆。汀、怀二州庆云见。乾宁军、同州黄河清。于阗、夏国入贡。涪州夷骆世叶、骆文贵内附。