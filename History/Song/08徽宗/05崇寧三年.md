三年春正月己卯，安化蛮降。辛巳，诏上书邪等人毋得至京师。戊子，铸当十大钱。壬辰，增县学弟子员。甲午，赐蔡京子攸进士出身。癸卯，太白昼见。甲辰，铸九鼎。

二月丙午，以淑妃郑氏为贵妃。以刊定元丰役法不当，黜钱遹以下九人。丁未，置漏泽园。己酉，诏王珪、章惇别为一籍，如元祐党。诏自今御后殿，许起居郎、舍人侍立。壬子，以楚国公楫为开府仪同三司，封南阳郡王。庚申，令天下坑冶金银复尽输内藏。辛未，雨雹。

三月辛巳，置文绣院。丁亥，作圜土，以居强盗贷死者。甲午，跻钦成皇后神主于钦慈皇后之上。辛丑，大内灾。

夏四月乙巳，以火灾降德音于四京：减囚罪一等，流以下原之。乙卯，复鄯州，建为陇右都护府。辛酉，徙封楫为乐安郡王。复廓州。乙丑，罢讲议司。己巳，曲赦陕西。壬申，楫薨。

五月戊寅，罢开封权知府，置牧、尹、少尹。改定六曹，以吏、户、仪、兵、刑、工为序，增其员数，仿《唐六典》易胥吏之称。己卯，以复鄯、廓，蔡京为守司空，封嘉国公。庚辰，许将、赵挺之、吴居厚、安惇、蔡卞各转三官。甲申，改鄯州为西宁州，仍为陇右节度。辛丑，诏黜守臣进金助修宫庭者。

六月壬寅朔，图熙宁、元丰功臣于显谟阁。癸酉，以王安石配飨孔子庙。丙午，增诸州学未立者。壬子，置书、画、算学。占城入贡。戊午，诏重定元祐、元符党人及上书邪等者合为一籍，通三百九人，刻石朝堂，余并出籍，自今毋得复弹奏。

辛酉，复置太医局。癸亥，虑囚。乙丑，诏内外官毋得越职论事，侥幸奔竞，违者御史台弹奏。

秋七月癸酉，以婉仪王氏为德妃。庚辰，诏自今大礼不受尊号，群臣毋上表。

辛卯，行方田法。

八月庚子，诏诸路知州、通判增入“主管学事”四字。壬寅，大雨，坏民庐舍，令收瘗死者。甲辰，蔡京上《神宗史》。丙午，许将罢。

九月乙亥，以赵挺之为门下侍郎，吴居厚为中书侍郎，翰林学士承旨张康国为尚书左丞，刑部尚书邓洵武为尚书右丞。壬辰，诏诸路州学别置斋舍，以养材武之士。

冬十月辛居朔，大雨雹。丁未，贤妃张氏薨。丙辰，命官编类六朝勋臣。戊午，夏人入泾原，围平夏城，寇镇戎军。庚申，熙河兰会路经略安抚使王厚言，河西军节度使赵怀德等出降。己巳，立九庙，复翼祖、宣祖。庚午，贵妃邢氏薨。

十一月甲戌，幸太学，官论定之士十六人，遂幸辟雍，赐国子司业吴絪、蒋静四品服，学官推恩有差。丙戌，封子杞为冀国公。丁亥，诏取士并繇学校，罢发解及省试法，科场如故事。癸巳，更上神宗谥曰体元显道帝德王功英文烈武钦仁圣孝皇帝，加上哲宗谥曰宪元继道显德定功钦文睿武齐圣昭孝皇帝。甲午，朝献景灵宫。

乙未，飨太庙。丙申，祀昊天上帝于圜丘，赦天下。升兴仁、隆德军为府，还彰信、昭德旧节。十二月乙巳，升通远军为巩州。戊午，赐陈王佖入朝不趋。是岁，诸路蝗。出宫女六十二人。广西黎洞杨晟免等内附。