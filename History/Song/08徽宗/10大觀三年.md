三年春正月乙卯，祔靖和皇后神主于别庙。己未，减两京、河阳、郑州囚罪一等，民缘园陵役者蠲其赋。丁卯，以涪夷地为承州。甲戌，升湟州为向德军节度。

二月丙子朔，播州杨文贵纳土，以其地置遵义军。丁丑，韩忠彦致仕。

三月丙午，立海商越界法。庚戌，御集英殿策进士。辛酉，诏四川郡守并选内地人任之。壬戌，并黔南入广西路。乙丑，赐礼部奏名进士及第、出身六百八十五人。壬申，张康国卒。

夏四月戊寅，林摅罢。戊子，以淑妃刘氏为贵妃。癸巳，以郑居中知枢密院事，吏部尚书管师仁同知枢密院事。癸卯，以余深为中书侍郎，兵部尚书薛昂为尚书左丞，工部尚书刘正夫为尚书右丞。

五月乙巳朔，孟翊献所画卦象，谓宋将中微，宜更年号、改官名、变庶事以厌之。帝不乐，诏窜远方。丙辰，令辟雍宴用雅乐。丁巳，虑囚。戊辰，大雨雹。辛未，以德妃乔氏为贵妃。

六月甲戌朔，诏修《乐书》。管师仁罢。丁丑，蔡京罢。辛巳，以何执中为特进、尚书左仆射兼门下侍郎。以泸夷地为纯、滋二州。庚寅，冀州河水溢。

秋七月丁未，诏谪籍人除元祐奸党及得罪宗庙外，余并录用。丙辰，诏罢都提举茶事司，在京令户部、在外令转运司主之。

八月乙酉，封子朴为雍国公。己丑，嗣濮王宗汉薨。甲午，以仲增为开府仪同三司，封嗣濮王。丙申，升融州为清远军节度。己亥，韩忠彦薨。

九月癸丑，封子棣为徐国公。己未，赐天下州学藏书阁名“稽古”。

冬十月癸巳，减六尚局供奉物。

十一月丁未，诏算学以黄帝为先师，风后等八人配飨，巫咸等七十人从祀。己巳，蔡京进封楚国公致仕，仍提举《哲宗实录》，朝朔望。十二月己亥，罢东南铸夹锡钱。是岁，江、淮、荆、浙、福建旱，秦、凤、阶、成饥，发粟振之，蠲其赋。

陕州、同州黄河清。阇婆、占城、夏国入贡。泸州夷王募弱内附。