四年春正月庚午朔，改熙河兰会路为熙河兰湟路。丙戌，筑溪哥城。壬辰，诏察诸路监司贪虐者论其罪。丙申，诏京畿路改置转运使、提点刑狱官。蔡卞罢。立武学法。丁酉，秦凤蕃落献邦、潘、叠三州。以内侍童贯为熙河兰湟、秦凤路经略安抚制置使。

二月乙巳，筑御谋城。己酉，置亲卫、勋卫、翊卫郎、中郎等官，以勋戚近臣之兄弟子孙有官者试充。甲寅，以张康国知枢密院事，兵部尚书刘逵同知枢密院事，吏部尚书何执中为尚书左丞。乙卯，班方田法。庚申，诏西边用兵能招纳羌人者，与斩级同赏。壬戌，升赵州为庆源军。甲子，雨雹。乙丑，改三卫郎为侍郎。

闰月壬申，复元丰铨试断按法。令州县仿尚书六曹分六案。甲申，置陕西、河东、河北、京西监，铸当二夹锡铁钱。己丑，御端门，受赵怀德降，授感德军节度使，封安化郡王。壬辰，曲赦熙河兰湟路。

三月壬寅，置青海马监。甲辰，以赵挺之为尚书右仆射兼中书侍郎。丙午，诏建王口砦为怀远军。庚戌，令吕惠卿致仕。戊午，复银州。乙丑，诏州县属乡聚徒教授者，非经书、子、史毋习。丁卯，牂牁、夜郎首领以地降。是月，夏人攻塞门砦。

夏四月辛未，辽遣萧良来，为夏人求还侵地及退兵。戊寅，夏人攻临宗砦。辛巳，诏诸路走马承受毋得预军政及边事。己丑，夏人寇顺宁砦，鄜延第二副将刘延庆击破之；复攻湟州北蕃市城，知州辛叔献等击却之。

五月戊申，除党人父兄子弟之禁。壬子，遣林摅报聘于辽。赐张继先号虚静先生。癸丑，罢转运司检察钩考法。辛酉，命官分部决狱。

六月丙子，复解池盐。占城入贡。丁丑，虑囚。辛巳，罢陕西、河东力役。甲申，曲赦熙河、陕西、河东、京西路。戊子，赵挺之罢。

秋七月丙申朔，罢三京国子监官，各置司业一员。辛丑，置荧惑坛。置四辅郡，以颍昌府为南辅，襄邑县为东辅，郑州为西辅，澶州为北辅。甲寅，诏夺元祐辅臣坟寺。丁巳，还上书流人。户部尚书曾孝广坐钱帛皆阙，出知杭州。

八月戊辰，以德妃王氏为淑妃。庚午，以王、江、古州归顺，置提举溪洞官二员，改怀远军为平州。丙子，以东辅为拱州。甲申，奠九鼎于九成宫。乙酉，诣宫酌献。辛卯，赐新乐名《大晟》，置府建官。壬辰，遣刘正夫使辽。

九月己亥，赦天下。乙巳，诏元祐人贬谪者以次徙近地，惟不得至畿辅。诏京畿、三路保甲并于农隙时教阅。乙卯，赐上舍生三十五人及第。丙辰，诏自今非宰臣毋得除特进。

冬十月，自七月雨，至是月不止。甲申，以左、右司所编绍圣、元符以来申明断例班天下，刑名例班刑部、大理司。丁亥，升武冈县为军。戊子，诏上书进士未获者，限百日自陈免罪。壬辰，日中有黑子。

十一月戊戌，安定郡王世雍薨。丙辰，置诸路提举学事官。己未，章惇卒。十二月癸酉，升拱州为保庆军。甲申，分平州置允州、格州。是岁，苏、湖、秀三州水，赐乏食者粟。泰州禾生鲁。