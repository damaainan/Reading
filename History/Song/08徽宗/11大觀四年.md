四年春正月癸卯，罢改铸当十钱。辛酉，诏士庶拜僧者，论以大不恭。丁卯，夏国入贡。二月庚午朔，禁然顶、炼臂、刺血、断指。庚辰，罢京西钱监。甲申，诏自今以赏进秩者毋过中奉大夫。己丑，以余深为门下侍郎。资政殿学士张商英为中书侍郎，户部尚书侯蒙同知枢密院事。壬辰，罢河东、河北、京东铸夹锡铁钱。

三月庚子，募饥民补禁卒。诏医学生并入太医局，算入太史局，书入翰林书艺局，画入翰林画图局，学官等并罢。甲寅，敕所在振恤流民。癸亥，诏：罪废人稍加甄叙，能安分守者，不俟满岁，各与叙进，以责来效。丙寅，赐上舍生十五人及第。戊辰，诏上书邪下等人可依无过人例，今后改官升任并免检举。

夏四月己卯，班乐尺于天下。癸未，蔡京上《哲宗实录》。丙申，立感生帝坛。

丁酉，诏修《哲宗史》。

五月壬寅，停僧牒三年。丁未，彗出奎、娄。甲寅，立词学兼茂科。丙辰，诏以彗见，避殿减膳，令侍从官直言指陈阙失。戊午，赦天下。壬戌，改广西黔南路为广南西路。癸亥，治广西妄言拓地罪，追贬帅臣王祖道为昭信军节度副使。甲子，贬蔡京为太子少保。丙寅，余深罢。

六月庚午，御殿复膳。乙亥，以张商英为尚书右仆射兼中书侍郎。壬辰，复向宗回为开府仪同三司、汉东郡王。乙未，虑囚。丙申，薛昂罢。

秋七月辛丑，复罢方田。戊申，封子咢为冀国公。

八月乙亥，以刘正夫为中书侍郎，侯蒙为尚书左丞，翰林学士承旨邓洵仁为尚书右丞。戊寅，省内外冗官。庚辰，以资政殿学士吴居厚为门下侍郎。丁亥，行内外学官选试法。

闰月辛丑，诏诸路事有不便于民者，监司条奏之。癸卯，改陵井监为仙井监。

辛酉，诏戒朋党。以张阁知杭州，兼领花石纲。

九月丙寅朔，日有食之。

冬十月丁酉，立贵妃郑氏为皇后。郑居中罢。戊戌，太白昼见。以吴居厚知枢密院事。

十一月乙丑朔，朝景灵宫。丙寅，飨太庙。丁卯，祀昊天上帝于圜丘，赦天下，改明年元。丙戌，罢拱州为襄邑县。十二月庚戌，改谥靖和皇后为惠恭。是岁，夔州江水溢。海水清。出宫女四百八十六人。南丹州首领莫公晟内附。