五年春正月戊戌，彗出西方，其长竟天。庚子，复置江、湖、淮、浙常平都仓。

甲辰，以吴居厚为门下侍郎，刘逵为中书侍郎。乙巳，以星变，避殿损膳，诏求直言阙失。毁《元祐党人碑》。复谪者仕籍，自今言者勿复弹纠。丁未，太白昼见，赦天下，除党人一切之禁。权罢方田。戊申，诏侍从官奏封事。己酉，罢诸州岁贡供奉物。庚戌，诏崇宁以来左降者，各以存殁稍复其官，尽还诸徙者。辛亥，御殿复膳。壬子，罢圜土法。丁巳，罢书、画、算、医四学。壬戌，复书、画、算学。

二月甲子朔，诏监司条奏民间疾苦。丙寅，蔡京罢为开府仪同三司、中太一宫使。以观文殿大学士赵挺之为特进、尚书右仆射兼中书侍郎。庚午，诏翰林学士、两省官及馆阁自今并除进士出身人。壬申，省内外冗官，罢医官兼宫观者。蒲甘国入贡。丁丑，以前后所降御笔手诏模印成册，班之中外。州县不遵奉者，监司按劾，监司推行不尽者，诸司互察之。

三月丙申，诏星变已消，罢求直言。辛丑，改威德军为石堡砦。封眉州防御使世福为安定郡王。癸卯，御集英殿策进士。丁未，罢诸州武学。乙卯，废银州为银川城。丙辰，蔡王似薨。己未，赐礼部奏名进士及第、出身六百七十一人。

夏四月丁丑，停免两浙水灾州郡夏税。

五月丁未，班《纪元历》。辛亥，封子栩为鲁国公。乙卯，罢辟举，尽复元丰选法。

六月癸亥，立诸路监司互察法，庇匿不举者罪之，仍令御史台纠劾。改格州为从州。甲子，诏求隐逸之士，令监司审核保奏，其缘私者，御史察之。丁卯，诏辅臣条具东南守备策。壬申，虑囚。

秋七月庚寅朔，日当食不亏。壬寅，诏改明年元。

九月辛丑，河南府嘉禾与芝草同本生。

冬十月己卯，升澶州为开德府。庚辰，降德音于开德府：减囚罪一等，徒以下释之。

十一月辛卯，陈王佖薨。乙巳，诏立武士贡法。辛亥，并京畿提刑入转运司。

十二月戊午朔，日当食不亏，群臣称贺。己未，刘逵罢。壬戌，诏臣僚休日请对，特御便殿。己巳，诏监司按事，有怀奸挟情不尽实者，流窜不叙。是岁，广西黎洞韦晏闹等内附。