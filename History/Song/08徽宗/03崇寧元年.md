崇宁元年春正月丁丑，太原等十一郡地震，诏死者家赐钱有差。

二月丙戌朔，以圣瑞皇太妃疾，虑囚。甲午，子亶改名烜。以蔡确配飨哲宗庙庭。戊戌，诏：“士有怀抱道德、久沈下僚及学行兼备、可厉风俗者，待制以上各举所知二人。”奉议郎赵谂谋反，伏诛。庚子，封子焕为魏国公。辛丑，圣瑞皇太妃薨，追尊为皇太后。庚戌，追封孔鲤为泗水侯，孔伋为沂水侯。

三月丁巳，奉安哲宗神御于景灵西宫宝庆殿。戊午，诣宫行礼。壬戌，以定王偲为太保。壬申，幸定王第。

夏四月己亥，上皇太后谥曰钦成。

五月丁巳，荧惑入斗。庚申，韩忠彦罢。己巳，瞎征卒。庚午，降复太子太保司马光为正议大夫，太师文彦博为太子太保，余各以差夺官。辛未，诏待制以上举能吏各二人。乙亥，黜后苑内侍请以箔金饰宫殿者。丙子，诏元祐诸臣各已削秩，自今无所复问，言者亦勿辄言。戊寅，葬钦成皇后于永裕陵。己卯，陆佃罢。庚辰，以许将为门下侍郎，温益为中书侍郎，翰林学士承旨蔡京为尚书左丞，吏部尚书赵挺之为尚书右丞。

六月己丑，祔钦成皇后神主于太庙。壬辰，减西京、河阳、郑州囚罪一等，民缘山陵役者蠲其赋。癸卯，诏六曹尚书有事奏陈，许独员上殿。己酉，太白昼见。

壬子，改渝州为恭州。癸丑，诏仿《唐六典》修神宗所定官制。封伯夷为清惠侯，叔齐为仁惠侯。

闰月甲寅朔，更名哲宗神御殿曰重光。辛酉，虑囚。壬戌，曾布罢。甲子，诏诸路州县官有治绩最著者，许监司、帅臣各举一人。壬午，追贬李清臣为武安军节度副使。癸未，诏监司、帅臣于本路小使臣以上及亲民官内，有智谋勇果可备将帅者，各举一人。

秋七月甲申朔，建长生宫以祠荧惑。丙戌，诏省、台、寺、监及监司、郡守，并以三年成任。戊子，以蔡京为尚书右仆射兼中书侍郎。己丑，焚元祐法。甲午，诏于都省置讲议司。诏杭州、明州置市舶司。庚子，章楶罢。甲辰，以雨水坏民庐舍，诏开封府振恤压溺者。辛亥，罢《春秋》博士。

八月乙卯，子烜改名桓，焕改名楷。乙丑，罢权侍郎官。辛未，置安济坊，养民之贫病者，仍令诸郡县并置。甲戌，诏天下兴学贡士，建外学于国南。丙子，诏司马光等二十一人子弟毋得官京师。己卯，以赵挺之为尚书左丞，翰林学士张商英为尚书右丞。

九月戊子，京师置居养院，以处鳏寡孤独，仍以户绝财产给养。乙未，诏中书籍元符三年臣僚章疏姓名为正上、正中、正下三等，邪上、邪中、邪下三等。丁酉，治臣僚议复元祐皇后及谋废元符皇后者罪，降韩忠彦、曾布官，追贬李清臣为雷州司户参军，黄履为祁州团练副使，窜曾肇以下十七人。己亥，籍元祐及元符末宰相文彦博等、侍从苏轼等、余官秦观等、内臣张士良等、武臣王献可等凡百有二十人，御书刻石端礼门。庚子，以元符末上书人钟世美以下四十一人为正等，悉加旌擢；范柔中以下五百余人为邪等，降责有差。时世美已卒，诏赠官，仍官其子一人。壬寅，贬曾布为武泰军节度副使。甲辰，诏：“元符三年、建中靖国元年责降臣僚已经牵复者，其元责告命并缴纳尚书省。”冬十月癸亥，蒋之奇罢。戊辰，诏责降宫观人不得同一州居住。甲戌，以御史钱遹、石豫、左肤及辅臣蔡京、许将、温益、赵挺之、张商英等言，罢元祐皇后之号，复居瑶华宫。丙子，刘奉世等二十七人坐元符末党与变法，并罢祠禄。戊寅，以资政殿学士蔡卞知枢密院事。

十一月乙酉，邵州言知溪洞徽州杨光衔内附。戊子，以婉仪郑氏为贤妃。辛卯，置河北安济坊。癸巳，置西、南两京宗正司及敦宗院。戊戌，置显谟阁学士、待制官。戊申，子楷为开府仪同三司，封高密郡王。己酉，立卿、监、郎官三岁黜陟法。

十二月癸丑，论弃湟州罪，贬韩忠彦为崇信军节度副使，曾布为贺州别驾，安焘为宁国军节度副使，范纯礼分司南京。庚申，铸当五钱。辛酉，赠哲宗子邓王茂为皇太子，谥献愍。丁丑，诏：“诸邪说诐行非先圣贤之书，及元祐学术政事，并勿施用。”是岁，京畿、京东、河北、淮南蝗。江、浙、熙河、漳、泉、潭、衡、郴州、兴化军旱。辰、沅州徭入寇。出宫女七十六人。