四年春正月甲戌朔，诏天下系囚死罪己下减一等，杖罪释之。辛巳，幸范廷召第视疾。甲申，命枢密直学士冯拯、陈尧叟详中外封事。诏应益州军民因城乱杀伤劫盗，除官吏外，皆释不问。乙酉，命收瘗西川遗骸。丁亥，幸开宝寺，还，御乾天门观灯。庚子，谒启圣院太宗神御殿。

二月丁未，祈雨。戊申，交州黎桓贡驯犀象。癸丑，决天下狱。丁巳，幸大相国寺、上清宫祈雨。戊午，雨，帝方临轩决事，沾服不御盖。壬戌，诏群臣子弟奏补京官者试一经。甲子，释逋负官物者二千六百余人，蠲逋负物二百六十余万。已纳而非理者以内府钱还之，没者给其家。丙寅，诏学士、两省御史台五品、尚书省诸司四品以上，举贤良方正直言敢谏一人。己巳，置永利监。

三月甲戌，抚水州蛮酋蒙瑛等来纳兵器、毒药箭，誓不复犯边。乙亥，诏史馆韩瑗等举御史台推勘官。丁丑，风雪，帝谓宰相曰：“霾曀颇甚，卿等思阙政，以佐予治。”李沆等乞免官，不许。辛巳，分川峡转运使为益、利、梓、夔四路。召终南隐士种放，辞疾不至。庚寅，左仆射吕蒙正、兵部侍郎向敏中并平章事，中书侍郎、平章事李沆加门下侍郎。高琼为殿前都指挥使，葛霸为侍卫马军都指挥使，王汉忠为殿前副都指挥使，并领节度。司天监进《仪天历》。辛卯，以参知政事王化基为工部尚书，同知枢密院事王旦为工部侍郎、参知政事，枢密直学士冯拯、陈尧叟并为右谏议大夫、同知枢密院事。

夏四月丙午，葛霸为并、代行营都部署。壬子，诏亲老无兼侍者特与近任。回鹘可汗禄胜贡玉勒鞍、名马、宝器，愿以兵助讨继迁。丙辰，审官院引对京朝官，阅殿最而黜陟之。己未，以王钦若为左谏议大夫、参知政事。庚申，幸元份宫视疾，遂幸诸王宫。辛未，御试制科举人。

五月壬申朔，御乾元殿受朝。京畿系囚罪流以下递减一等，杖罪释之。癸酉，以元俨为平海军节度使。甲申，工部侍郎致仕朱昂对便殿，赐器币。戊子，亳州贡白兔，还之。乙未，大同军留后桑赞为侍卫步军副都指挥使，领河西军节度。

六月癸卯，有司言减天下冗吏凡十九万五千余人。丁巳，诏东川民田先为江水所害者除其租。丁卯，诏州县学校及聚徒讲诵之所，并赐《九经》。戊申，出阵图示宰相，命督将练士，以备北边。

秋七月庚午，以河朔馈运劳民，诏转运使减徭役存恤。己卯，边臣言契丹谋入寇。以王显为镇、定、高阳关三路都部署，王超为副都部署，王汉忠为都排阵使。

八月辛丑，张齐贤为泾、原等州安抚经略使。戊申，出环庆至灵州地图险要示宰相，议战守方略。己酉，御试制科举人。壬子，幸开宝寺。又幸御龙营阅武艺，赐缗钱有差。遂观稼北郊，宴射于含芳园。丁卯，遣使巴蜀，廉察风俗、官吏能否。

戊辰，社，宴宰相于中书。

九月，庆州地震。李继迁陷清远军。

冬十月，曹璨以蕃兵邀李继迁辎重于唐龙镇。己未，张斌破契丹于长城口。

十一月壬申，知阶州窦玭献白鹰，还之。王显奏破契丹，戮二万人，获统军铁林等。癸未，京城民获金牌，有“赵为君万年”字。庚寅，畋近郊。甲午，龟兹国来贡。十二月丁未，诏蜀贼王均既平，除追捕亡命，余诖误之民并释不问。讹言动众者，有司斩以闻。丙寅，太白昼见南斗。丁卯，诏罢三路都部署兼河北转运使。

闰月己巳，幸大相国寺。丁丑，邠、宁副都部署杨琼等七将流岭南。戊寅，李继迁蕃族讹遇等归顺。己卯，以兵部尚书张齐贤为右仆射。壬午，灵州言河外砦主李琼等以城降西夏。上念其力屈就禽，特释其亲属。乙酉，李继迁部族讹猪等率属来附。庚寅，河北饥，蠲赋减役，发廪振之。是岁，龟兹、丹眉流、宜高上溪抚水州蛮来贡。梓州水，遣使振恤。