咸平元年春正月辛酉，诏改元。丙寅，上皇太后李氏谥曰元德。丁丑，召学官崔颐正讲《书》，因命宰臣选明经术者以闻。戊寅，阅御龙直。辛巳，僧你尾尼等自西天来朝，称七年始达。甲申，彗出营室北。

二月癸巳，吕端等言彗出之应当在齐、鲁分。帝曰：“朕以天下为忧，岂直一方耶？”甲午，诏求直言，避殿减膳。乙未，虑囚，老幼疾病，流以下听赎，杖以下释之。丁酉，彗灭。

三月己巳，置太平州。壬申，赐进士孙仅等宴琼林。辛巳，以赵保吉归顺，遣使谕陕西，纵绥、银流民还乡，家给米一斛。

夏四月，旱。壬辰，祷白鹿山。壬寅，赵保吉遣弟继瑗入谢。己酉，遣使按天下吏民逋负，悉除之。

五月戊午朔，日有食之。甲子，幸大相国寺祈雨，升殿而雨。

六月辛卯，诏近臣举常参官才堪转运使者。丙辰，以旱，免开封二十五州军田租。

秋七月甲子，诏民供亿山陵者赐租什二。己巳，诏沿淮诸州藏瘗遗骸。

八月癸卯，禁新小钱。己酉，幸诸王宫。

九月己巳，诏吕端、钱若水重修《太祖实录》。壬申，赐终南隐士种放粟帛缗钱。己卯，以左卫上将军张永德为太子太师。

冬十月丙戌朔，日有食之。戊子，吕端为太子太保，户部尚书张齐贤、参知政事李沆并平章事，李至为武胜军节度使。己丑，参知政事温仲舒罢为礼部尚书，枢密副使夏侯峤罢为户部侍郎、翰林侍读学士，以枢密副使向敏中为兵部侍郎、参知政事，翰林学士杨砺、宋湜并为枢密副使。丙午，许群臣著述诣阁献，令两制铨简。

十一月丙辰，龙钵贡马二千骑。甲子，诏葺历代帝王陵庙。十二月庚寅，幸许国长公主第视疾。癸卯，令三司判官举才堪知州者各一人。是岁，溪峒、吐蕃诸族、勒浪十六府大首领、甘州回鹘、西南蕃黎州山后蛮来贡。定州苞伤稼，遣使振恤，除是年租。