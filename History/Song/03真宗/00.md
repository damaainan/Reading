真宗应符稽古神功让德文明武定章圣元孝皇帝，讳恒，太宗第三子也。母曰元德皇后李氏。初，乾德五年，五星从镇星聚奎。明年正月，后梦以裾承日，有娠，十二月二日生于开封府第，赤光照室，左足指有文成“天”字。幼英睿，姿表特异，与诸王嬉戏，好作战阵之状，自称元帅。太祖爱之，育于宫中。尝登万岁殿，升御榻坐，太祖大奇之，抚而问曰：“天子好作否？”对曰：“由天命耳。”比就学受经，一览成诵。初名德昌，太平兴国八年，授检校太保、同中书门下平章事，封韩王，改名元休。端拱元年，封襄王，改元侃。淳化五年九月进封寿王，加检校太傅、开封尹。至道元年八月立为皇太子，改今讳，仍判府事。故事，殿庐幄次在宰相上，宫僚称臣，皆推让弗受。见宾客李至、李沆，必先拜，迎送降阶及门。开封政务填委，帝留心狱讼，裁决轻重，靡不称惬，故京狱屡空，太宗屡诏嘉美。

三年三月，太宗崩，奉遗制即皇帝位于柩前。

夏四月乙未，尊皇后为皇太后，赦天下，常赦所不原者咸除之。丙申，群臣请听政，表三上，从之。戊戌，始见群臣于崇政殿西序，寻赐器币。癸卯，门下侍郎兼兵部尚书、平章事吕端加右仆射。弟越王元份进封雍王，吴王元杰进封兖王，并兼中书令。徐国公元偓进封彭城郡王，泾国公元偁进封安定郡王，并同平章事。元俨封曹国公。侄阆州观察使惟吉为武信军节度使。侍卫马步军都虞候傅潜、殿前都指挥使王超、侍卫马军都指挥使李继隆、侍卫步军都指挥使高琼并领诸军节度。驸马都尉王承衍、石保吉、魏咸信并为诸军节度使。甲辰，宣徽北院使、知枢密院事赵镕加南院使，左丞李至、礼部侍郎李沆并参知政事。丁未，中外群臣进秩一等。

罢盐铁、度支、户部副使。癸丑，置镇戎军。乙卯，静海军节度使、交阯郡王黎桓加兼侍中，进封南平王。

五月丁卯，诏求直言。庚午，命两制议丰盈之术以闻。甲戌，户部侍郎、参知政事李昌龄责授忠武行军司马。甲申，放宫人给事岁久者。丙戌，以镇安军节度使李继隆同平章事。封姊秦国、晋国二公主并为长公主，齐国公主改许国长公主，妹宣慈、贤懿、寿昌、万寿四公主并为长公主。丁亥，立秦国夫人郭氏为皇后。

六月乙未，以太宗墨迹赐天下名山。戊戌，追复涪王廷美西京留守兼中书令、秦王，赠兄魏王德昭太傅、岐王德芳太保。己亥，上大行皇帝谥曰神功圣德文武皇帝，庙号太宗。辛丑，诏罢献祥瑞。甲辰，复封兄元佐为楚王。乙巳，追册莒国夫人潘氏为皇后，谥庄怀。以工部侍郎、同知枢密院事钱若水为集贤院学士。赠弟元亿为代国公。

秋七月乙丑，诏转运使更迭赴阙，访以民事。癸酉，诏访孔子嫡孙。乙亥，以殿前都虞候范廷召领河西军节度使，葛霸保顺军节度使，王汉忠威塞军节度使，康保裔彰国军节度使，王昭远保静军节度使。甲申，以范廷召、葛霸为定州、镇州驻泊都部署，王汉忠为高阳关行营都部署，康保裔为并、代州都部署。

八月丙申，罢盐井役。己亥，以镇海军节度使曹彬为枢密使，知枢密院事赵镕为寿州观察使，同知枢密院事李惟清为御史中丞，户部侍郎向敏中、给事中夏侯峤并为枢密副使。庚子，命以十二月二日为承天节。戊申，太白犯太微。己酉，封乳母齐国夫人刘氏为秦国延寿保圣夫人。先是，帝以汉、唐封乳母为夫人县君故事付中书，已乃有是命。戊午，荧惑入东井。庚申，西川广武卒刘旴逐巡检使韩景祐，掠蜀、汉等州，招安使上官正、钤辖马知节讨平之。

九月丁丑，二星陨西南。戊寅，以孔子四十五世孙延世为曲阜县令，袭封文宣公。

冬十月，夏人寇灵州，合河都部署杨琼击走之。己酉，葬太宗于永熙陵。丁巳，赐山陵使而下银帛有差。岁星入氐。

十一月甲子，祔太宗神主于太庙，以懿德皇后配，祔庄怀皇后于别庙。丙寅，诏两京死罪以下递减一等，缘山陵役民赐租有差。己巳，诏工部侍郎钱若水修《太宗实录》。己卯，赐帛西鄙餫饷士卒。阅骑射，擢精锐者十人迁职。乙酉，废理检院。十二月癸巳，承天节，群臣上寿于崇德殿。丙申，追尊母贤妃李氏为皇太后。

辛丑，诏诸路转运使申饬令长劝农。甲辰，以银州观察使赵保吉为定难军节度使。