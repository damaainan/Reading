三年春正月己卯朔，驻跸大名府。诏并、代都部署高琼等分屯冀州、邢州。辛巳，临视枢密副使宋湜疾。癸未，以葛霸为贝、冀、高阳关前军行营都部署。莱州防御使田绍斌凡十人以功进秩。契丹犯河间，高阳关都部署康保裔死之。乙酉，流忠武军节度使傅潜于房州、都钤辖张昭允于通州，并削夺官爵。丁亥，幸紫极宫，还，登子城阅骑射。高阳关、贝、冀路都部署范廷召等追契丹至莫州，斩首万余级。

庚寅，赦河北及淄、齐州罪人，非持杖劫盗、谋故杀、枉法赃、十恶至死者并释之。

录将吏死事者子孙，民被焚掠者复其租。罢缘边二十三州军榷酤。令诸州举吏民有武艺及材力过人者。壬辰，宋湜卒。甲午，发大名府。益州军变，害钤辖符昭寿，逐知州牛冕等，推都虞候王均为首作乱。诏户部使雷有终为庐州观察使，帅师会李惠等讨之，均闭城门固守。庚子，至自大名府。戊申，幸吕端第视疾。

二月庚申，宴含光殿。辛酉，诏：“近臣并知杂御史、尚书省五品及带馆阁三司职者，各举升朝官有武干堪边任一人。”癸亥，以周莹为宣徽南院使，王继英为北院使，并知枢密院事。王旦为给事中，同知枢密院事。乙丑，以王显为定州路行营都部署，王超为镇州路行营都部署。丁卯，益州王均开城伪遁，雷有终等入城，为所败，退保汉州，李惠死之。戊辰，京畿旱，虑囚。癸酉，大雨。甲戌，置静乐军。丙子，赏花苑中，召从臣宴射。

三月戊寅朔，日有食之。甲午，御崇政殿试礼部贡举人。

夏四月戊申朔，赐进士陈尧咨等袍笏。庚戌，吕端薨。甲寅，阅河北防城举人康克勤等击射。乙卯，葬元德皇太后。丁巳，以葛霸为邠、宁、环、庆都部署。壬申，前知益州牛冕、西川转运使张适并削籍，冕流儋州，适为连州参军。

五月丁卯，诏天下死罪减一等，流以下释之，十恶至死、谋故劫杀、坐赃枉法者论如律。幸玉津园观刈麦。己丑，幸金明池观水嬉，遂幸琼林苑宴射。壬寅，御试河北举人。河决郓州，诏徙州城。

六月己未，太白昼见。丁卯，以向敏中为河北、河东宣抚使，按巡郡国，存慰士民。

秋七月己亥，以翰林侍读学士夏侯峤、侍讲邢昺为江、浙巡抚使。

八月辛亥，京东水灾，遣使安抚。

九月庚辰，赐契丹降人萧肯头名怀忠，为右领军卫将军、严州刺史；招鹘名从化，为右监门卫将军；虫哥名从顺，为千牛卫将军。壬辰，幸大相国寺，遂宴射玉津园。壬寅，卫国公张永德薨。

冬十月甲辰，雷有终大败贼党，复益州，杀三千余人。壬子，绵、汉都巡检、澄州刺史张思钧削籍流封州。乙卯，幸元份宫视疾。令诸州兼群牧。己未，滨州防御使王荣削籍流均州。己丑，雷有终追斩王均于富顺监，禽其党六千余人。诏原川峡路系囚杂犯死罪以下。雷有终等以功进秩有差。丙寅，以翰林学士王钦若、知制诰梁颢分为川、峡安抚使。延州言破大卢、小卢等十族，获人畜二十万。

十一月甲戌，环、庆副部署徐兴削籍配郢州。乙亥，灵州副部署孙进责授复州团练副使。郓州决河塞。戊寅，均畿内田税。壬午，诏群臣尽言无讳，常参官转对如故事，未预次对者听封事以闻。辛卯，日南至，御朝元殿受朝。丙申，张齐贤罢为兵部尚书。十二月戊申，狩近郊，以亲获禽献太庙。甲寅，大宴含光殿。乙卯，幸元份宫视疾。丁巳，阅武艺，遂宴射苑中。庚申，罢京畿均田税。育吾蕃部贡嫠牛。甲子，契丹税木监使黄颙等率属内附，赐冠带。丙寅，开封府奏狱空，诏嘉之。

丁卯，诏河东、北缘边吏民斩边寇首一级支钱五千，禽者倍之，获马者给帛二十匹。

是岁，高丽、大食国、高州蛮来贡。畿内、江南、荆湖旱，果、阆州水，并振之。