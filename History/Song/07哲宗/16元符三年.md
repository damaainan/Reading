三年春正月辛未，帝有疾，不视朝。丁丑，奉安太宗皇帝御容于景灵宫大定殿。

戊寅，大赦天下，蠲民租。己卯，帝崩。皇太后谕遗制，立弟端王即位于柩前，皇太后权同处分军国事。

四月己未，上谥曰钦文睿武昭孝皇帝，庙号曰哲宗。七月丁卯，以谥号册宝奏告天地、宗庙、社稷。八月壬寅，葬于永泰陵。癸亥，祔太庙。崇宁三年七月，加谥曰宪元继道世德扬功钦文睿武齐圣昭孝皇帝。政和三年，改谥宪元继道显德定功钦文睿武齐圣昭孝皇帝。


---


赞曰：折宗以冲幼践阼，宣仁同政。初年召用马、吕诸贤，罢青苗，复常平，登俊良，辟言路，天下人心，翕然向治。而元祐之政，庶几仁宗。奈何熙、丰旧奸枿去未尽，已而媒蘖复用，卒假绍述之言，务反前政，报复善良，驯致党籍祸兴，君子尽斥，而宋政益敝矣。吁，可惜哉！