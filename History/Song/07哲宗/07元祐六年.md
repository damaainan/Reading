六年春正月辛酉朔，不受朝，群臣及辽使诣东上阁门、内东门拜表贺。癸酉，诏祠祭、游幸毋用羔。

二月辛卯，以刘挚为尚书右仆射兼中书侍郎，龙图阁待制王岩叟签书枢密院事。

癸巳，以苏辙为尚书右丞，宗室士伣追封魏国公。庚子，拂箖国来贡。丁丑，授阿里骨男溪邦彪篯为化外庭州团练使。

三月癸亥，吕大防上《神宗实录》。己巳，御集英殿策进士。庚午，策武举。

癸酉，诏御史中丞举殿中侍御史二人，翰林学士至谏议大夫同举监察御史二人。丙子，吕大防特授右正议大夫。壬午，赐礼部奏名进士、诸科及第出身九百五十七人。

丁亥，罢幸金明池、琼林苑。

夏四月乙未，复置通礼科。丙申，诏恤刑。辛丑，诏大臣堂除差遣，非行能卓异者不可轻授。仍搜访遗材，以备擢任。夏人寇熙河兰岷、鄜延路。壬寅，太白昼见。壬子，赐南平王李乾德袍带、金帛、鞍马。

五月己未朔，日有食之，罢文德殿视朝。庚辰，诏娶宗室女得官者，毋过朝请大夫、皇城使。丁亥，后省上《元祐敕令格》。

六月壬辰，录囚。甲辰，置国史院修撰官。乙卯，诏以田思利为银青光禄大夫，充溪洞都巡检。

秋七月癸亥，复张方平宣徽南院使致仕。乙丑，复制置解盐使。己卯，振两浙水灾。

八月己丑，三省进纳后六礼仪制。辛卯，诏御史台：臣僚亲亡十年不葬，许依条弹奏及令吏部检察。己亥，改宗正属籍曰《宗藩庆系录》。令文武臣出入京城门书职位、差遣、姓名及所往。己酉，修《神宗宝训》。癸丑，诏鄜延路都监李仪等以违旨夜出兵入界，与夏人战死，不赠官，余官降等。乙卯，夏人寇怀远砦。

闰月壬戌，严饬陕西、河东诸路边备。甲子，太白昼见。庚午，诏御史中丞举殿中侍御史二人，翰林学士、中书舍人、给事中举监察御史四人。壬申，太子太保致事张方平辞免宣徽使，不允。甲申，刑部侍郎彭汝砺与执政争狱事，自乞贬逐，诏改礼部侍郎。

九月丁亥，夏人寇麟、府二州。壬辰，诏州民为寇所掠，庐舍焚荡者给钱帛，践稼者振之，失牛者官贷市之。癸巳，御集英殿策贤良方正能直言极谏科。丁酉，御试方正王普等，迁官有差。岁出内库缗钱五十万以备边费。甲辰，幸上清储祥宫。

壬子，宫成，减天下囚罪一等，杖以下释之。癸丑，以执政官行谒禁法非便，诏有利害陈述勿禁。

冬十月丁卯，有流星昼出东北。庚午，朝献景灵宫，还，幸国子监，赐祭酒丰稷三品服，监学官赐帛有差。庚辰，令诸宫院建小学。贵妃苗氏薨。癸未，编修神宗御制官转秩加赏。诏京西提刑司岁给钱物二十万缗，以奉陵寝。

十一月乙酉朔，刘挚罢。壬辰，作《元祐观天历》。尚书右丞苏辙罢知绛州。

辛丑，傅尧俞薨。十二月戊辰，开封府火。壬申，范纯仁以前御敌失策降官。是岁，两浙水，定州野蚕成茧。高丽、交阯、三佛齐入贡。