三年春正月己酉朔，不受朝。庚戌，复广惠仓。己未，朝献景灵宫。庚申，雪寒，发京西谷五十余万石，损其直以纾民。辛酉，诏广南西路朱崖军开示恩信，许生黎悔过自新。壬戌，罢上元游幸。壬申，阿里骨奉表诣阙谢罪，令边将无出兵，仍罢招纳。甲戌，决囚。

二月甲申，罢修金明池桥殿。乙酉，德音：减囚罪一等，徒以下释之，工役权放一年，流民饥贫量与应副。丙戌，诏河东苦寒，量度存恤戍兵。癸巳，罢春宴。

乙未，白虹贯日。辛丑，太白昼见。乙巳，广东兵马监童政坐擅杀无辜，伏诛。

三月丙辰，韩绛薨。丁巳，御集英殿策进士。戊午，策武举。己巳，赐礼部奏名进士、诸科及第出身一千一百二十二人。乙亥，夏人寇德静砦，将官张诚等败之。

夏四月戊寅，令诸路郡邑具役法利害以闻。辛巳，以吕公著为司空、同平章军国事，吕大防为尚书左仆射兼门下侍郎，范纯仁为尚书右仆射兼中书侍郎。壬午，以观文殿学士孙固为门下侍郎，刘挚为中书侍郎，王存为尚书左丞，御史中丞胡宗愈为尚书右丞，户部侍郎赵瞻签书枢密院事。癸巳，诏定职事官岁举升陟人数。丁酉，阿里骨来贡。庚子，诏天下郡城以地里置壮城兵额，禁勿他役。

五月癸亥，汉东郡王宗瑗薨。

六月癸未，诏司谏、正言、殿中、监察御史，仿故事，以升朝官通判资序历一年者为之。辛丑，夏人寇塞门砦。甲辰，五色云见。

秋七月戊申，荆王頵薨。戊辰夜，东北方明如昼，俄成赤气，中有白气经天。

辛未，太白昼见。癸酉，忠州言临江涂井镇雨黑黍。

八月戊寅，阿里骨入贡。己卯，进封扬王颢为徐王。辛巳，复置荆门军。丙戌，罢吏试断刑法。丁酉，渠阳蛮入寇。辛丑，降系囚罪一等，杖以下释之。

九月庚申，禁宗室联姻内臣家。乙丑，阿里骨复迁职，加封邑。诏观察使以上给永业田。丁卯，御集英殿策贤良方正能直言极谏科。

十月丙戌，诏罢新创诸堡砦，废渠阳军。戊戌，复南、北宣徽院。

十一月甲辰，遣吏部侍郎范百禄等行河。丁卯，大食麻啰拔国入贡。诏岁以十月给巡城兵衣裘。十二月丁酉，渝州獠人寇小溪。壬寅，白虹贯日。

闰月癸卯朔，颁《元祐式》。甲辰，范镇定铸律、度量、钟磬等以进，令礼部、太常参定。戊申，减宰执赐予。庚申，置六曹尚书权官。丙寅，诏吏部详定六曹重复利害以闻。是岁，三佛齐、于阗、西南蕃入贡。天下上户部：主户二百一十三万四千七百三十三，丁二千八百五十三万三千九百三十四。客户六百一十五万四千六百五十二，丁三百六十二万九千八十三。断大辟二千九百一十五人。