二年春正月乙丑，封秉常子乾顺为夏国主。戊辰，诏举人程试，主司毋得于《老》、《庄》、《列子》书命题。辛巳，诏苏辙、刘分攵编次神宗御制。白虹贯日。

二月丁亥，遣左司谏朱光庭使河北，振民被灾者。诏施、黔、戎、泸等州保甲监司免岁阅。丁酉，加赐于阗国金带、锦袍、器币。己亥，命吏部选人改官，岁以百人为额。辛丑，诏陕西、河东行策应牵制法。是月，代州地震。

三月壬戌，太皇太后手诏，止就崇政殿受册。戊辰，诏中外侍从岁举郡守各一人。令御史台察民俗奢僭者。夏人遣使入谢。癸酉，奉安神御于景灵宫宣光殿。庚辰，诏内侍省供奉官以下百人为额。

夏四月丙戌，交阯入贡。丁亥，鬼章子结龌龊寇洮东。戊子，虑囚。己丑，诏太师文彦博十日一议事都堂。辛卯，诏：“冬夏旱，海内被灾者广，避殿减膳，责躬思过，以图消复。”丁酉，以四方牒诉上尚书者，或冤抑不得直，令御史分察之。己亥，太皇太后以旱权罢受册礼。癸卯，雨。乙丑，以徐州布衣陈师道为亳州司户参军。丁未，复制科。戊申，御殿复膳。李清臣罢。

五月癸丑，夏人围南川砦。丁卯，以刘挚为尚书左丞，兵部尚书王存为尚书右丞。壬申，于阗入贡。丁丑，诏御史官阙，御史中丞、翰林学士、两省谏议大夫以上杂举。

六月辛丑，以安焘知枢密院事。壬寅，有星如瓜出文昌。丙午，邈川首领结药来降，授三班奉职。

秋七月辛亥，诏户部修《会计录》。韩绛以司空致仕。夏人寇镇戎军。诏府界、三路教阅保甲。复课利场务亏额科罚。丙辰，罢诸州数外岁贡。戊午，以辽萧德崇等贺坤成节，曲宴垂拱殿，始用乐。庚申，进封李乾德为南平王。辛酉，改诚州为渠阳军。辛未，韩维罢。

八月辛巳，程颐罢经筵，权同管勾西京国子监。癸未，以西蕃寇洮、河，民被害者给钱粟，死者赐帛其家。诏复进纳人改官旧法。乙酉，命吕大防为西京安奉神宗御容礼仪使。庚寅，西南蕃遣人入贡。癸巳，以夏国政乱主幼，强臣乙逋等擅权逆命，诏诸路帅臣严兵备之。庚子，授西蕃首领心牟钦毡银州团练使，温溪心瓜州团练使。辛丑，泾原言夏人寇三川诸砦，官军败之。丁未，岷州行营将种谊复洮州，执蕃酋鬼章青宜结。

九月乙卯，发太皇太后册宝于大庆殿。丙辰，发皇太后、皇太妃册宝于文德殿。

己未，夏人寇镇戎军。丁卯，禁私造金箔。

冬十月壬午，奉安神宗御容于会圣宫及应天院。癸未，日有五色云。戊子，恭谢景灵宫。辛卯，减西京囚罪一等，杖已下释之。己亥，西南龙、张蕃遣人入贡。

庚子，论复洮州功，种谊等迁秩、赐银绢有差。

十一月丙辰，复置涟水军。庚申，献鬼章于崇政殿，以罪当死，听招其子及部属归以自赎。乙亥，大雪甚，民冻多死，诏加振恤，死无亲属者官瘗之。罢内殿承制试换文资格。丙子，决囚。十二月乙酉，赐诸军及贫民钱。丙戌，兴龙节，初上寿于紫宸殿。己丑，大寒，罢集英殿宴。壬辰，兀征声延部族老幼万人渡河南，遣使廪食之，仍谕声延勿失河北地。乙未，白虹贯日。壬寅，颁《元祐敕令式》。是冬，始闭汴口。