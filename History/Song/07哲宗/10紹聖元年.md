绍圣元年春正月癸酉朔，群臣诣西上阁门进名奉慰。丙申，夏人来贡。辛丑，遣中书舍人吕希纯等行河。罢河东大铜钱。

二月丁未，以户部尚书李清臣为中书侍郎，兵部尚书邓润甫为尚书右丞。己酉，葬宣仁圣烈皇后于永厚陵。己未，祔神主于太庙。癸亥，减两京、河阳、郑州囚罪一等，民缘山陵役者蠲其赋。甲子，诏依章献明肃皇后故事，罢避高遵惠讳。

三月壬申朔，日有食之。乙亥，吕大防罢。庚辰，诏大学合格上舍生推恩免省试，附科场春榜。乙酉，御集英殿策进士。丁亥，策武举。戊子，以徐王颢为太师，徙封冀王。癸巳，诏振京东、河北流民，贷以谷麦种，谕使还业，蠲是年租税。丁酉，赐礼部奏名进士、诸科及第出身九百七十五人。苏辙罢。

夏四月乙巳朔，阿里骨进狮子。丙午，以旱，诏恤刑。己酉，诏中外决狱。庚戌，诏有司具医药治京师民疾。壬子，苏轼坐前掌制命语涉讥讪，落职知英州。癸丑，改元。白虹贯日。甲寅，以王安石配飨神宗庙庭。蔡确追复右正议大夫。戊午，复新城两厢。庚申，减四京囚罪一等，杖以下释之。壬戌，以资政殿学士章惇为尚书左仆射兼门下侍郎。范纯仁罢。丙寅，罢五路经、律、通礼科。丁卯，诏诸路复元丰免役法。戊辰，同修国史蔡卞请重修《神宗实录》。

闰月壬申，复提举常平官。癸酉，罢十科举士法。甲申，以观文殿学士安焘为门下侍郎。丙戌，复义仓。丁亥，诏神宗随龙人赵世长等迁秩、赐赍有差。戊子，诏在京诸司，所受传宣中批，并候朝廷覆奏以行。乙未，西南张蕃遣人入贡。丙申，命左仆射章惇提举修《神宗国史》。丁酉，诏添差徐州兵马都监。

五月壬寅，罢修官制局。甲辰，罢进士习试诗赋，令专二经，立宏词科。己酉，修国史曾布请以王安石《日录》载之《神宗实录》。太白昼见。辛亥，刘奉世罢。

癸丑，诏中外学官，非制科、进士、上舍生入官者并罢。编类元祐群臣章疏及更改事条。甲寅，右正言张商英言先帝谓天地合祭非古，诏礼部、太常详议以闻。乙丑，邓润甫卒。丁卯，嗣濮王宗晖薨。

六月甲戌，来之邵等疏苏轼诋斥先朝，诏谪惠州。丙子，罢制置解盐使。壬午，封高密郡王宗晟为嗣濮王。癸未，以翰林学士承旨曾布同知枢密院事。甲申，除进士引用王安石《字说》之禁。

秋七月丁巳，以御史黄履、周秩、谏官张商英言，夺司马光、吕公著赠谥，王岩叟赠官；贬吕大防为秘书监，刘挚为光禄卿，苏辙为少府监，并分司南京；梁焘提举舒州灵仙观。戊午，诏：“大臣朋党，司马光以下各轻重议罚，布告天下。余悉不问，议者亦勿复言。”八月丙戌，召辅臣观稼后苑。日有五色云。壬辰，应制科赵天启以累上书狂妄黜。

九月癸卯，遣御史刘拯按河北水灾，振饥民。丙午，御集英殿，策贤良方正能直言极谏科。庚戌，罢制科。罢广惠仓。癸丑，令监司岁察守臣课绩优者以闻。甲寅，知广州唐义问坐弃渠阳砦，责授舒州团练副使。庚申，太白昼见。丁卯，诏京东西、河北振恤流民。戊辰，流星出紫微垣。

冬十月丙申，三佛齐遣使入贡。丁酉，河北流断绝。

十一月己亥朔，复八路差官法。壬子，以冬无雪，决系囚。蔡确特追复观文殿大学士。甲寅，开封男子吕安斥乘舆，当斩，贷之。丁己，诏河北振饥，诸路恤流亡，官吏有善状、才能显著者以闻。十二月辛未，申严铜钱出外界法。庚辰，命诸路祈雪。丙戌，滑州浮桥火。己丑，漳河决溢，浸洺、磁等州，令计置堙塞。甲午，范祖禹、赵彦若、黄庭坚坐史事责授散官，永、澧、黔州安置。是岁，京师疫，洛水溢，太原地震，河北水，发京东粟振之。