二年春正月甲辰朔，御大庆殿，以雪罢朝，群臣及辽使诣东上阁门拜表贺。群臣又诣内东门，贺如仪。丁卯，出内金帛二百万，备陕西边储。

二月甲戌朔，令监司举本路学行优异者各二人。韦蕃入贡。己卯，诏许高丽国王遣士宾贡。辛巳，增置神臂弓，诏自今应被旨举官，所举不当，具举主姓名以闻。

甲申，夏人以国母卒，遣使告哀，且谢罪，却其使不纳。戊子，鄜延钤辖刘安败夏人于神堆。甲午，大食入贡。乙未，诏吏部：守令课绩，从御史台考察，黜其不实者。

三月丙辰，辽人遣签书枢密院事萧德崇来为夏人请缓师，仍献玉带。筑环庆路定边城。丁巳，秦凤经略司言吴名革率部族、孳畜归顺。诏名革补内殿承制，首领李移补右侍禁，及赐钱帛有差。庚申，知府州折克行获夏国钤辖令王皆保。乙丑，祈雨。己巳，莘王俣为司空。

夏四月庚辰，幸莘王府。令广西提点刑狱司兼领盐事。丙戌，筑鄜延、河东路暖泉、乌龙砦。丁亥，以旱，减四京囚罪一等，杖以下释之。辛卯，诏鞫狱，徒以上须结案及录审覆奏，然后断遣，不如令者坐之。癸巳，封永嘉郡王偲为睦王。遣中书舍人郭知章报聘于辽。丁酉，筑威羌城。

五月甲辰，太白昼见。庚戌，筑鄜延路金汤城。癸亥，奉迁真宗神御于万寿观延圣殿。曲赦陕西、河东路，减囚罪一等，流以下释之。建西安州及天都等砦。乙丑，进章惇官五等，曾布三等，许将、蔡卞、黄履皆二等。辛未，诏莘王俣、睦王偲母进封婕妤。

六月庚辰，赐兰、会州新砦名会川城。甲午，赐环庆路之字平曰清平关。戊戌，筑定边、白豹城讫工，阁门使张存等转官、赐金帛有差。

秋七月乙巳，盛暑，中外决系囚。丁未，放在京工役。庚戌，河北河涨，没民田庐，遣官振之。甲子，知环州种朴获夏国监军讹勃啰。丙寅，洮西安抚使王赡复邈川城，西蕃首领钦彪阿成以城降。

八月癸酉，章惇等进《新修敕令式》。惇读于帝前，其间有元丰所无而用元祐敕令修立者，帝曰：“元祐亦有可取乎？”惇等对曰：“取其善者。”甲戌，太原地震。戊寅，皇子生。辛巳，降德音于诸路：减囚罪一等，流以下释之。乙酉，赐熙河路缗钱百万抚纳部族。丁亥，复修会州。癸巳，太白昼见。瞎征降。甲午，建葭芦戍为晋宁军。丙申，保宁军节度吕惠卿特授检校司空。

九月庚子朔，夏人来谢罪。癸卯，命御史点检三省、枢密院，并依元丰旧制。

甲辰，幸储祥宫。乙巳，幸醴泉观。丁未，立贤妃刘氏为皇后。己未，青唐酋陇拶以城降。壬戌，雨，罢秋宴。甲子，右正言邹浩论刘氏不当立，特除名勒停、新州羁管。丙寅，御文德殿册皇后。闰月癸酉，置律学博士员。诏详议庙制。以青唐为鄯州、陇右节度。邈川为湟州，宗哥城为龙支城，俱隶陇右。戊寅，以廓州为宁砦城。丙戌，果州团练使仲忽进古方鼎，志曰“鲁公作文王尊彝”。甲午，荧惑犯太微垣左执法。己未，越王茂薨。

冬十月壬子，诏河北大名二十二州军置马步军指挥，以广威、保捷为名。甲寅，日有食之，既。

十一月丁亥，诏绥德城为绥德军。壬辰，诏河北黄河退滩地听民耕垦，免租税三年。乙未，诏诸州置教授者，依太学三舍法考选生徒升补。是月，河中猗氏县民妻一产四男子。