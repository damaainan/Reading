元符元年春正月庚戌朔，不视朝。丙寅，咸阳民段义得玉印一纽。甲戌，幸瑞圣园，观北郊斋宫。

二月丙戌，白虹贯日。庚寅，诏建五王外第。壬辰，复罢翰林侍读、侍讲学士。

丁酉，宗祐薨。戊申，知兰州王舜臣讨夏人于塞外。筑兴平城。

三月壬子，令三省、枢密吏三岁一试刑法。甲寅，开楚州通涟河。丙辰，米脂砦成。丁巳，五王外第成，赐名懿亲宅。戊午，封宗汉为嗣濮王。杀朱崖流人陈衍。

壬戌，申王佖、端王佶并为司空。令太常寺与阁门修定刈麦仪。乙丑，诏翰林学士承旨蔡京等辩验段义所献玉玺，定议以闻。戊辰，吏部郎中方泽等坐私谒后族宴聚，罚金补外。庚午，幸申王府。辛未，幸端王府。甲戌，进封咸宁郡王俣为莘王，普宁郡王似为简王，祁国公偲为永宁郡王。丙子，筑熙河通会关。

夏四月庚辰，世开薨。甲申，幸睿成宫及莘王、简王府。丙戌，章惇等进《神宗帝纪》。梁焘卒于化州。壬辰，林希罢。丙申，建显谟阁，藏《神宗御集》。庚子，幸睿成宫。壬寅，学士院上《宝玺》、《灵光》、《翔鹤》乐章。癸卯，诏学官增习两经。丁未，曾布上《删修军马敕例》。

五月戊申朔，御大庆殿，受天授传国受命宝，行朝会礼。己酉，班德音于天下，减囚罪一等，徒以下释之。癸丑，受宝，恭谢景灵宫。戊午，宴紫宸殿。庚申，诏献宝人段义为右班殿直，赐绢二百匹。

六月戊寅朔，改元。丙戌，遣官分诣鄜延、泾原、河东、熙河按验所筑城砦。

甲午，蔡京等上《常平免役敕令》。

秋七月乙卯，诏增置大府丞一员。乙丑，敕大礼五使自今并差执政官，定为令。

丁卯，令学官试《三经》。庚午，诏范祖禹移化州安置，刘安世梅州安置，王岩叟、朱光庭诸子并勒停不叙。壬申，京师地震。

八月丙子朔，熙河兰岷路复为熙河兰会路。庚辰，诏自今三省、枢密院进拟在京文臣、开封推判官、武臣横班使副及诸路监司、帅守，并取旨召对。丁亥，诏侍从中书舍人以上各举所知二人，权侍郎以上举一人，仍指言所堪职任。

九月丁未，以霖雨，罢秋宴。庚戌，秦观除名，移雷州编管。癸亥，赐王安石第于京师。冬十月乙未，诏武官试换文资。丁酉，以河北、京东河溢，遣官振恤。

乙亥，夏人寇平夏城。癸卯，附马都尉张敦礼坐元祐初上疏誉司马光，夺留后，授环卫官。

十一月壬戌，朝献景灵宫。癸亥，朝飨太庙。甲子，祀昊天上帝于圜丘，赦天下。是岁，澶州河溢，振恤河北、京东被水者。真定府、祁州野蚕成茧。泾原路禽夏国统军嵬名阿埋等，高丽、瞎征、西南蕃张氏、罗氏、程氏入贡。西蕃首领李讹移、巴诎支、吕承信等内附。