八年春正月己卯朔，不受朝。甲申，蔡确卒。丁亥，御迩英阁，召宰臣读《宝训》。庚寅，诏复范纯仁太中大夫。壬辰，幸太乙宫。庚子，诏颁高丽所献《黄帝针经》于天下。

二月己酉，诏西南蕃龙氏迁秩补官。辛亥，礼部尚书苏轼言：“高丽使乞买历代史及《策府元龟》等书，宜却其请不许。”省臣许之，轼又疏陈五害，极论其不可。有旨：“书籍曾经买者听。”壬子，诏刑部不得分禁系人数，瘐死数多者申尚书省。癸丑，诏大宁郡王以下出就外学。

三月甲申，苏颂罢。辛卯，范百禄罢。庚子，诏御试举人复试赋、诗、论三题。

夏四月丁未朔，夏人来谢罪，愿以兰州易塞门砦，不许。癸丑，诏恤刑。甲寅，令范祖禹依先朝故事止兼侍讲。丁巳，诏南郊合祭天地，罢礼部集官详议。

五月癸未，置蕲州罗田县。丁亥，罢二广铸折二钱。己丑，录囚。辛卯，监察御史董敦逸、黄庆基以论苏轼、苏辙，罢为湖北、福建转运判官。己亥，祁国公亻思为开府仪同三司。

六月戊午，梁焘罢。壬戌，中书后省上《元祐在京通用条贯》。

秋七月丙子朔，以观文殿大学士范纯仁为尚书右仆射兼中书侍郎。戊寅，令陕西沿边铁钱、铜钱悉还近地。

八月丁未，久雨。祷山川。辛酉，以太皇太后疾，帝不视事。壬戌，遣使按视京东西、河南北、淮南水灾。癸亥，减京师囚罪一等，徒以下释之。丁卯，祷于岳渎、宫观、祠庙。戊辰，赦天下。庚午，诏陕西复铸小铜钱。辛未，祷于天地、宗庙、社稷。乙亥，祷于诸陵。

九月戊寅，太皇太后崩。己卯，诏以太皇太后园陵为山陵。庚辰，遣使告哀于辽。甲申，命吕大防为山陵使。壬辰，诏山陵修奉从约，诸道毋妄有进助。

冬十月戊申，群臣七上表请听政。戊辰，徐王颢乞解官给丧，诏不允。庚午，复内侍刘瑗等六人。

十一月丙子，始御垂拱殿。乙未，以雪寒，振京城民饥。壬寅，赐劳修奉山陵兵士。十二月乙巳，范纯仁乞罢，不允。甲寅，仿《唐六典》修官制。丁巳，辽人遣使来吊祭。出钱粟十万振流民。己巳，上太皇太后谥曰宣仁圣烈皇后。是岁，河入德清军，决内黄口。