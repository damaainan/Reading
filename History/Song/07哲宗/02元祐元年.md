元祐元年春正月庚寅朔，改元。丙午，录在京囚，减死罪以下一等，杖罪者释之。丁未，诏回赐高丽王鞍马、服带、器币有加。罢陕西、河东元丰四年后凡缘军兴添置官局。丙辰，久旱，幸相国寺祈雨。立神宗原庙。戊午，甘露降。

二月辛酉，以河决大名，坏民田，民艰食者众，诏安抚使韩绛振之。乙丑，修《神宗实录》。丁卯，诏左右侍从各举堪任监司者二人，举非其人有罚。庚午，禁边民与夏人为市。辛未，董毡卒，以其子阿里骨袭河西军节度使、邈川首领。庚辰，夏人入贡。辛巳，刑部侍郎蹇周辅坐变盐法落职。

闰月庚寅，蔡确罢。以司马光为尚书左仆射、门下侍郎。诏韩维、吕大防、孙永、范纯仁详定役法。壬辰，以吕公著为门下侍郎。丙午，守尚书右丞李清臣为尚书左丞，试吏部尚书吕大防为尚书右丞。白虹贯日。丁未，群臣上太皇太后宫名曰崇庆，殿曰崇庆寿康；皇太后宫曰隆祐，殿曰隆祐慈徽。庚戌，赐于阗国王服带、器币。辛亥，章惇罢。甲寅，诏侍从、御史、国子司业各举经明行修、可为学官者二人。乙卯，以吏部尚书范纯仁同知枢密院事。丙辰，掩京城暴骸。罢诸州常平管勾官。

三月辛未，诏毋以堂差冲在选已注官。置诉理所，许熙宁以来得罪者自言。命太学公试，司业、博士主之，如春秋补试法。癸酉，置开封府界提点刑狱一员。乙亥，罢熙河兰会路经制财用司。己卯，复广济河辇运。辛巳，诏民间疾苦当议宽恤者，监司具闻。以程颐为崇政殿说书。乙酉，许职事官带职。

夏四月己丑，韩缜罢。辛卯，诏诸路旱伤蠲其租。壬辰，以旱虑囚。癸巳，王安石薨。辛丑，诏执政大臣各举可充馆阁者三人。壬寅，以吕公著为尚书右仆射兼中书侍郎，文彦博平章军国重事。乙巳，诏户部裁冗费，著为令。李宪等以用兵失利，为刘挚所劾，贬秩奉祠。辛亥，扬王颢、荆王頵并特授太尉。诏遇科举，令升朝官各举经明行修之士一人，俟登第日与升甲。罢谒禁之制。知诚州周士隆抚纳溪洞民一千三百余户，赐士隆银帛。癸丑，定六曹郎官员数。

五月丁巳朔，以资政殿大学士韩维为门下侍郎。罢诸路重禄，复熙宁前旧制。

庚申，夏人来贺即位。壬戌，诏侍从、台官、监司各举县令一人。戊辰，命程颐同修立国子监条制。己巳，幸扬王、荆王第，官其子九人。癸酉，复左、右天厩坊。

壬午，诏文彦博班宰相之上。

六月甲辰，置《春秋》博士。吕惠卿落职，分司南京、苏州居住。戊申，以富弼配享神宗庙庭。庚戌，太白昼见。甲寅，诏正风俗，修纪纲，勿理隐疵细故。复置通利军。程颐上疏论辅养君德。

秋七月丁巳，置检法官。辛酉，设十科举士法。刘恕同修《资治通鉴》，未沾恩而卒，诏官其子。乙丑，夏国主秉常卒。庚午，夏国遣使贺坤成节。

八月辛卯，诏常平依旧法，罢青苗钱。壬辰，封弟偲为祁国公。甲午，占城国遣使入贡。壬子，日傍有五色云。磁州谷异垄同穗。

九月丙辰朔，司马光薨。己未，朝献景灵宫。辛酉，大享明堂，以神宗配，赦天下。丁卯，试中书舍人苏轼为翰林学士、知制诰。己卯，张璪罢。

冬十月丙戌，改衍圣公为奉圣公。庚寅，太白昼见。壬辰，夏人来告哀。庚子，遣使吊祭。十一月戊午，以尚书左丞吕大防为中书侍郎，御史中丞刘挚为尚书右丞。

乙亥，于阗国遣使入贡。庚辰，蠲盐井官溪钱。

十二月庚寅，诏将来服除，依元丰三年故事，群臣勿上尊号。戊戌，华州郑县小敷谷山崩。戊申，诏以冬温无雪，决系囚。是岁，河北、楚、海诸州水。