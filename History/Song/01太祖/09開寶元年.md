开宝元年春正月甲午，增治京城。陕之集津、绛之垣曲、怀之武陟饥，振之。

己亥，北汉偏城砦招收指挥使任恩等来降。三月庚寅，班县令、尉捕盗令。癸巳，幸玉津园。乙巳，有驯象自至京师。夏四月乙卯，幸节度使赵彦徽第视疾。五月丁未，赐南唐米麦十万斛。六月癸丑朔，诏民田为霖雨、河水坏者，免今年夏税及沿征物。癸亥，诏荆蜀民祖父母、父母在者，子孙不得别财异居。丁丑，太白昼见。

戊寅，复见。辛巳，龙出单父民家井中，大风雨，漂民舍四百区，死者数十人。秋七月丙申，幸铁骑营，赐军钱羊酒有差。北汉颖州砦主胡遇等来降。丙午，幸铁骑营，遂幸玉津园。戊申，坊州刺史李怀节坐强市部民物，责左卫率府率。北汉主刘钧卒，养子继恩立。八月乙卯，按鹘于近郊，还，幸相国寺。戊午，又按鹘于北郊，还，幸飞龙院。丙寅，遣客省使卢怀忠等二十二人率禁军会潞州。戊辰，命昭义军节度使李继勋等征北汉。九月辛巳朔，禁钱出塞。癸未，监察御史杨士达坐鞠狱滥杀弃市。庚子，李继勋败北汉於铜温河。己酉，北汉供奉官侯霸荣弑其主继恩，继元立。冬十月己未，畋近郊，还，幸飞龙院。丙子，吴越王遣其子惟浚来朝贡。十一月癸卯，日南至，有事南郊，改元开宝。大赦，十恶、杀人、官吏受赃者不原。

宰相普等奉玉册宝，上尊号曰应天广运大圣神武明道至德仁孝皇帝。十二月甲子，行庆，自开封兴元尹、宰相、枢密使及诸道蕃侯，并加勋爵有差。乙丑，大食国遣使献方物。