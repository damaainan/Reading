二年春正月乙亥，罢岢岚、火山军市马。丙子，诏立高丽交易法。壬午，以容州管内观察使、上柱国、南阳郡开国公杨遂为宁远军节度使。癸未，诏知沅州谢麟督捕徭贼。甲申，御宣德门观灯。丁亥，诏以经义、论试宗室。甲午，京兆府学教授蒋夔乞以十哲从祀孔子，从之。诏辰州叙浦县置龙潭堡。是月，颍州、寿州甘露降。

二月甲寅，诏瘗汉州暴骸。日中有黑子。乙卯，以泸州夷乞弟犯边，诏王光祖等讨之。丙辰，诏定解盐岁额。乙丑，沧州饥，发仓粟振之。

三月庚午朔，董毡遣使来贡。辛未，诏给地葬畿内寄菆之丧，无所归者官瘗之。

庚辰，亲试礼部进士。壬午，试特奏名进士及武举。癸未，试诸科明法。赐董毡缗钱、银帛、对衣、金带等物。丙戌，诏雄州两输户南徙者谕令复业。庚寅，疏汴、洛。

夏四月辛丑，幸金明池观水嬉，宴射琼林苑。甲辰，辽遣萧晟等来贺同天节。

丁巳，陈升之以检校太尉依前同中书门下平章事、镇江军节度使、上柱国、秀国公致仕。己未，陈升之卒。癸亥，定正旦御殿仪。甲子，诏增审刑院详议、详断官，罢刑部校法官。是月，南康军甘露降，眉州生瑞竹。

五月丙子，顺州蛮叛，峒兵讨平之。庚辰，诏以濮安懿王三夫人并称王夫人，祔濮园。辛巳，太子太师致仕赵概上所集《谏林》。甲申，元绛罢知亳州。乙酉，诏安南军死事孤寡廪给之。戊子，御史中丞蔡确参知政事。

六月甲辰，广西捕斩侬智春，执其妻子以献。戊申，命蔡确参定编修《传法宝录》。癸丑，诏五路帅臣、副总管军臣僚各举任将领及大使臣者二人。甲寅，清汴成。辛酉，诏镇宁军节度使、魏国公宗懿追封舒王。是月，南康军甘露降，忠州雨豆。

秋七月甲戌，张方平以太子少师致仕。戊寅，详定朝会仪。己卯，命中书句考四方诏狱。庚辰，以淮康军节度使宗晖同中书门下平章事。丁亥，详定郊庙礼仪。

是月，陈州芝草生，南宾县雨豆，琼州甘露降。

八月丙申朔，夏人寇绥德城，都监李浦败之。辛丑，分泾原路兵为十一将。壬寅，复八作司为东、西两司，各置监官，文臣一员、武臣二员。遣李清臣等贺辽主生辰、正旦。甲寅，诏：“增太学生舍为八十斋，斋三十人。外舍生二千人，内舍生三百人。月一私试，岁一公试，补内舍生。间岁一舍试，补上舍生。”以颍州为顺昌军节度。是月，曹州生瑞谷，河阳生芝草。

九月癸未，降顺昌军囚罪一等，徒以下释之。甲申，西南龙蕃来贡。丁亥，大宴集英殿。己丑，进婕妤朱氏为昭容。壬辰，出《马步射格斗法》颁诸军。甲午，西南罗蕃、方蕃来贡。

冬十月丙申，西南石蕃来贡。癸卯，置籍田令。诏立水居船户，五户至十户为一甲。戊申，交阯归所掠民，诏以顺州赐之。己酉，太皇太后疾，上不视事。庚戌，罢朝谒景灵宫，命辅臣祷于天地、宗庙、社稷。减天下囚死罪一等，流以下释之。

乙卯，太皇太后崩。戊午，诏易太皇太后园陵曰山陵。辛酉，以群臣七上表，始听政。命王珪为山陵使。

十一月癸未，始御崇政殿。丁亥，雨土。十二月乙巳，御史中丞李定上《国子监敕式令》并《学令》凡百四十条。丙午，复置御史六察。庚申，辽遣萧宁等来贺正旦。是月，全州芝草生，桂州甘露降。