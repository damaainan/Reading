七年春正月辛亥，赏复岷、洮等州功，西京左藏库使桑湜等迁官有差。壬子，幸中太一宫宴从臣，又幸大相国寺，御宣德门观灯。乙卯，封皇子俊为永国公。甲子，熊本平泸夷。

二月辛未，于阗来贡。发常平米振河阳饥民。癸未，诏三司岁会天下财用出入之数以闻。乙丑，祷雨。辛卯，置客省、引进、四方馆、阁门使副等员。乙未，知河州景思立等与青宜结鬼章战于踏白城，败死。废辽州。

三月壬寅，木征、鬼章寇岷州，高遵裕遣包顺等击走之。虑囚，减死罪一等，杖以下释之。癸卯，以旱，避殿减膳。乙巳，白虹贯日。丙午，遣使分行诸路，募武士赴熙河。庚戌，诏熙河死事者家给钱有差。罢两浙增额预置绢。令诸路监司察留狱。癸丑，群臣表请复膳，不许。丙辰，辽遣林牙萧禧来言河东疆界，命太常少卿刘忱议之。己未，行方田法。甲子，遣使报聘于辽。乙丑，诏以灾异求直言。

夏四月癸酉，以旱，罢方田。是日，雨。辽遣耶律永宁等来贺同天节。乙亥，王韶破西蕃于结河川。丙子，御殿复膳。己卯，以高遵裕为岷州团练使。甲申，诏边兵死事无子孙者，廪其亲属终身。乙酉，王韶进筑珂诺城，与蕃兵连战，破之，斩首七千余级，焚二万余帐，木征率酋长八十余人诣军门降。雨雹。丙戌，王安石罢知江宁府。以韩绛同中书门下平章事、监修国史，翰林学士吕惠卿参知政事。置沅州。丁酉，诏王韶发木征及其家赴阙。辽遣枢密副使萧素议疆界于代州境上。

五月戊戌朔，减熙河路囚罪一等，流以下释之。辛丑，诏河州瘗蕃部暴骸。壬寅，雨雹。癸卯，大雨雹。辛亥，罢贤良方正等科。乙丑，大雨水，坏陕、平陆二县。

六月戊寅，赐讨洮州将士特支钱。丁亥，作浑仪、浮漏。广州凤凰见。以木征为荣州团练使，赐姓名赵思忠。

秋七月癸卯，群臣五上尊号曰绍天宪古文武仁孝皇帝，不许。癸亥，诏河北两路捕蝗。又诏开封、淮南提点、提举司检覆蝗旱。以米十五万石振河北西路灾伤。

八月丁丑，赐环庆安抚司度僧牒，以募粟振汉蕃饥民。遣张刍等贺辽主生辰、正旦。辛卯，诏免淮南、开封府来年春夫，除放邢、洺等州秋税。癸巳，置场于南薰、安上门，给流民米。集贤院学士宋敏求上编修《阁门仪制》。

九月戊戌，以时雨降，诏河北、京西、陕西、淮南等路劝民趋耕，有因事拘系者释之。壬子，三司火。癸丑，置京畿、河北、京东西路三十七将。甲寅，诏枢密院议边防。

冬十月壬申，诏韩琦、富弼、文彦博、曾公亮条代北事宜以闻。戊寅，诏浙西路提举司出米振常、润州饥。庚辰，置三司会计司，以韩绛提举。辛巳，以河北灾伤，减州、军文武官员。癸巳，以常平米于淮南西路易饥民所掘蝗种，又振河北东路流民。

十一月己未，祀天地于圜丘，赦天下。十二月丙寅，省熙、河、岷三州官百四十一员。丁卯，文武官加恩。己丑，辽遣耶律宁等来贺正旦。是岁，高丽入贡，淯井、长宁夷十郡及武都夷内附。