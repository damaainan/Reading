三年春正月乙丑朔，以大行太皇太后在殡，不视朝。癸酉，升许州为颍昌府。

丙子，降颍昌囚罪一等，徒以下释之。戊寅，上太皇太后谥曰慈圣光献。戊子，诏审刑院、刑部断议官失入者，岁具数罚之。己丑，高丽国遣使来贡。白虹贯日。辛卯，于阗国大首领阿令颠颡温等来贡。癸巳，白虹贯日。

二月丙午，以翰林学士章惇参知政事。丙辰，始御崇政殿视朝。丁巳，命辅臣祷雨。

三月乙丑，工部侍郎、同平章事吴充罢为观文殿大学士、西太一宫使。癸酉，葬慈圣光献皇后于永昭陵。丙子，南丹州入贡，以刺史印赐之。乙酉，祔慈圣光献皇后神主于太庙。戊子，降两京、河阳囚罪一等，民缘山陵役者，蠲其赋。己丑，以慈圣光献皇后弟昭德军节度使曹佾为司徒兼中书令，改护国军节度使，余亲属加恩有差。

夏四月乙未，观文殿大学士吴充薨。丁酉，封宗晖为濮阳郡王，濮安懿王子孙皆进官一等。己亥，辽遣耶律永芳等来贺同天节。乙巳，以泸州夷乞弟侵扰，诏边将讨之。戊申，乞弟寇戎州，兵官王宣等战殁。甲寅，罢群牧行司，复置提举买马监牧司。乙卯，令御史分案诸路监司。庚申，诏御史台六察以纠劾多寡为殿最，任满取旨升黜。辛酉，增国子监岁赐钱六千缗。

五月乙丑，诏自今三伏内，五日一御前殿。辛巳，以颍昌进士刘堂上《制盗十策》，授徐州萧县尉。甲申，复命韩存宝经制泸夷。诏改都大提举导洛通汴司为都提举汴河堤岸司。是月，青州临朐、益都石化为面。

六月甲午，日有五色云。戊戌，诏省宗室教授，存十三员。丙午，诏中书详定官制。罢兵部勾当公事官。诏河北、河东、陕西路各选文武官一员提举义勇保甲。

壬子，诏罢中书门下省主判官，归其事于中书。是月，安州、临江军产芝及连理麦。

秋七月庚午，河决澶州。甲戌，诏自今遇大礼罢上尊号。癸未，彗出太微垣。

丙戌，避殿减膳，诏求直言。丁亥，罢群神从祀明堂。戊子，太白昼见。

八月乙巳，罢省、寺、监官领空名者。癸丑，遣王存等贺辽主生辰、正旦。戊午，彗不见。九月壬戌，增宣祖定州东安坟地二十顷及守园户。丙寅，御殿复膳。

乙亥，正官名。以开府仪同三司易中书令、侍中、同平章事，特进易左、右仆射，自是以下至承务郎易秘书省校书郎、正字、将作监主簿有差，检校仆射以下及阶散宪衔并罢，详在《职官志》。辛巳，大飨明堂，以英宗配，赦天下。癸未，薛向、孙固并为枢密副使。乙酉，诏即景灵宫作十一殿，以时王礼祠祖宗。以王安石为特进，改封荆国公。丙戌，进封岐王颢为雍王，嘉王頵为曹王，并为司空。文彦博为太尉。封曹佾为济阳郡王，宗旦为华阴郡王。冯京为枢密使。薛向罢知颍州。丁亥，以吕公著为枢密副使。闰九月乙卯，加文彦博河东、永兴军节度使，以富弼为司徒。

十一月己丑朔，日当食，云阴不见。十二月甲辰，辽遣萧伟等来贺正旦。