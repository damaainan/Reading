八年春正月庚子，蔡挺罢判南京留司御史台，冯京罢知亳州。丙午，分京东为东、西路。辍江南东路上供米，均给灾伤州军。丁未，御宣德门观灯。乙卯，诏出使廷臣，所至采吏治能否以闻。雨木冰。戊午，诏所在流民愿归业者，州县赍遣之。

己未，洮西安抚司以岁旱，请为粥以食羌户饥者。

二月甲子，增陕西钱监改铸大钱。癸酉，以王安石同中书门下平章事。戊寅，诏枢密副都承旨张诚一等，以李靖营阵法教殿前马步军。乙酉，初行河北户马法。

丙戌，停京畿土功七年。

三月丁酉，振润州饥。戊戌，知河州鲜于师中乞置蕃学，教蕃酋子弟，赐田十顷，岁给钱千缗，增解进士二人，从之。庚子，辽萧禧再来，遣韩缜往河东会议。

癸丑，知制诰沈括报聘。复振常、润饥民。戊午，太白昼见。

夏四月乙丑，诏减将作监冗官。丁卯，辽遣耶律景熙等来贺同天节。乙亥，正僖祖禘祫东向位。戊寅，以吴充为枢密使。壬午，湖南江水溢。

闰月乙未，陈升之罢为镇江军节度使、判扬州。广源州刘纪寇邕州，归化州侬智会败之。壬寅，沈括上《奉元历》。癸卯，以宣徽北院使张方平判永兴军。分秦凤路兵为四将。壬子，沂州民朱唐告前余姚县主簿李逢谋反，辞连右羽林大将军世居及河中府观察推官徐革，命御史中丞邓绾、知谏院范百禄、御史徐禧杂治之。狱具，世居赐死，逢、革等伏诛。甲寅，录赵普后。乙卯，诏西南蕃五姓蛮五年一入贡。

五月辛酉朔，虑囚，降死罪一等，杖以下释之。甲子，分环庆兵为四将。丁丑，雨土及黄毛。甲申，熙河路蕃官殿直顿埋谋叛，伏诛。己丑，遣使振鄜延、环庆饥。

六月乙未，日上有五色云。丙午，酾汴水入蔡河以通漕。己酉，颁王安石《诗》、《书》、《周礼义》于学官。辛亥，以安石为尚书左仆射兼门下侍郎。戊午，太师魏国公韩琦薨。己未，以琦配飨英宗庙庭。

秋七月甲子，虔州江水溢。戊寅，太白昼见。戊子，分泾原兵为五将。命韩缜如河东割地。八月庚寅朔，日当食，云阴不见。癸巳，募民捕蝗易粟，苗损者偿之，仍复其赋。丙申，遣谢景温等贺辽主生辰、正旦。减官户役钱之半。诏发运司体实淮南、江东、两浙米价，州县所存上供米毋过百万石，减直予民，斗钱勿过八十。

庚戌，韩绛罢。发河北、京东兵及监牧卒修都城。丁巳，大阅。

九月庚申朔，王安石兼修国史。立武举绝伦法。

冬十月庚寅，吕惠卿罢知陈州。乙未，彗出轸。己亥，诏以灾异数见，不御前殿，减常膳，求直言。壬寅，赦天下。罢手实法。丁未，彗不见。丙辰，御殿复膳。

十一月戊寅，交阯陷钦州。壬午，立陕西蕃丁法。甲申，交阯陷廉州。丙戌，渝州改南平军。十二月丙申，浚河。壬寅，以翰林学士元绛参知政事，龙图阁直学士曾孝宽签书枢密院事。辛亥，天章阁待制赵禼为安南道招讨使，嘉州防御使李宪副之，以讨交阯。癸丑，辽遣耶律世通等来贺正旦。甲寅，熙河路木宗城首领结彪谋叛，熟羌日脚族青厮扒斩其首来献，补下班殿侍。