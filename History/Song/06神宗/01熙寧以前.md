神宗绍天法古运德建功英文烈武钦仁圣孝皇帝，讳顼，英宗长子，母曰宣仁圣烈皇后高氏。庆历八年四月戊寅生于濮王宫，祥光照室，群鼠吐五色气成云。八月，赐名仲钅咸。授率府副率，三迁至右千牛卫将军。嘉祐八年，侍英宗入居庆宁宫，尝梦神人捧之登天。英宗即位，授安州观察使，封光国公。是年五月壬戌，受经于东宫。帝隆准龙颜，动止皆有常度。而天性好学，请问至日晏忘食，英宗常遣内侍止之。帝正衣冠拱手，虽大暑，未尝用扇。侍讲王陶入侍，帝率弟颢拜之。九月，加忠武军节度使、同中书门下平章事，封淮阳郡王，改今讳。治平元年六月，进封颍王。三年三月，纳故相向敏中孙女为夫人。十月，英宗不豫，帝引仁宗故事，请两日一御迩英阁讲读，以安人心。十二月壬寅，立为皇太子。

四年正月丁巳，英庙崩，帝即皇帝位。戊午，赦天下常赦所不原者。遣冯行己告哀于辽。己未，尊皇太后曰太皇太后，皇后曰皇太后。命宰相韩琦为山陵使。辛酉，遣孙坦等告即位于辽，以大行皇帝诏赐夏国主及西蕃唃厮啰。丙寅，群臣表三上，始御迎阳门幄殿听政。内医侍先帝疾者，皆坐不谨贬之。诏东平郡王允弼、襄阳郡王允良朝朔望。以吴奎终丧，复授枢密副使。戊辰，以韩琦守司空兼侍中，曾公亮行门下侍郎兼吏部尚书、进封英国公，文彦博行尚书左仆射、检校司徒兼中书令，富弼改武宁军节度使、进封郑国公，曹佾改昭庆军节度使、检校太傅，张昪改河阳三城节度使，宗谔同中书门下平章事，改集庆军节度使、检校尚书左仆射，欧阳修、赵概并加尚书左丞，仍参知政事，陈升之为户部侍郎，吕公弼为刑部侍郎，允弼、允良并加守太保，弟东阳郡王颢进封昌王，鄠国公頵进封乐安郡王。群臣进秩有差。

二月乙酉，初御紫宸殿。立向氏为皇后。丁亥，诏入内内侍省、皇城司合覆奏事并执条覆奏。戊子，进封交阯郡王李日尊为南平王。加邈川首领董毡检校太保。

诏山陵所须，应委三司、转运司计置，毋辄扰民。诏提举医官院试堪诊御脉者六人。

庚寅，以四月十日为同天节。辛卯，白虹贯日。壬辰，诏公主下嫁者行见舅姑礼。

甲辰，西蕃首领拽罗钵、鸠令结二人诱蕃部三百余帐投夏国，捕获，斩之以徇。

三月壬子，曹佾加检校太尉兼侍中。赐礼部进士及第、出身四百六十一人。甲寅，陕西宣抚使郭逵讨蕃部党令征等，平之。赐昌王颢公使钱岁万缗，半给之。丙辰，昌王颢、乐安郡王頵乞解官行服，不许。癸亥，诏入内内侍省官已经寿圣节任子者，同天节权罢奏荐。壬申，欧阳修罢知亳州。癸酉，吴奎参知政事。乙亥，允良薨。

闰月癸未，太白昼见。甲申，夏国主谅祚遣使谢罪。辛卯，诏齐、密、登、华、邠、耀、鄜、绛、润、婺、海、宿、饶、歙、吉、建、汀、潮等十八州知州，庆、渭、秦、延四州通判，其选并从中书，毋以恩例奏授。乙未，张昪以太子太师致仕。

庚子，诏求直言。御史中丞王陶乞许举知县资序人为御史里行，从之。癸卯，王安石出知江宁府。甲辰，诏诸路帅臣及副总管或有移易，依庆历故事。乙巳，诏以孟夏农劳之时，令监司戒饬州县省事，劝民力田，民有艰食者振之。

夏四月庚戌，请大行皇帝谥于南郊。辛酉，诏内外所上封事，令张方平、司马光详定以闻。丙寅，录囚。御史中丞王陶、侍御史吴申、吕景以过毁大臣，陶出知陈州，申、景各罚铜二十斤。吴奎罢知青州。遣使循行陕西、河北、京东、京西路，体量安抚。壬申，奎复位。罢州郡岁贡饮食果药。癸酉，诏陕西、河东经略、转运司察主兵臣僚怯懦老病者以闻。

五月辛巳，以久旱，命宰臣祷雨。乙巳，宝文阁成，置学士、直学士、待制官。

六月己酉，辽遣萧余庆等来吊祭。己未，振河北流民。辛未，诏天下官吏有能知徭役利病可议宽减者以闻。乙亥，诏中书、枢密细务归之有司。

秋七月庚辰，诏察富民与妃嫔家婚姻夤缘得官者。甲申，石蕃来贡。己丑，命尚书户部郎中赵抃、刑部郎中陈荐同详定中外封事。辛卯，告英宗宪文肃武宣孝皇帝谥于天地、宗庙、社稷。壬辰，上宝册于福宁殿。丙午，文州曲水县令宇文之邵上书指陈得失。

八月丁未朔，太白昼见。戊午，复西夏和市。己巳，京师地震。癸酉，葬英宗于永厚陵。

九月丁丑，诏减诸路逃田税额。壬午，祧僖祖及文懿皇后。乙酉，祔英宗神主于太庙，乐曰《大英之舞》。戊子，减两京、畿内、郑、孟州囚罪一等，民役山陵者蠲其赋。辛卯，徙封颢为岐王，頵为高密郡王。富弼为尚书左仆射。遣孙思恭等报谢于辽，且贺生辰、正旦。壬辰，录周世宗从曾孙贻廓为三班奉职。甲午，辽遣耶律好谋等来贺即位。戊戌，以王安石为翰林学士。辛丑，韩琦罢为司徒、镇安武胜军节度使、判相州。吴奎、陈升之罢。枢密副使吕公弼为枢密使，张方平、赵抃并参知政事，邵亢为枢密副使。壬寅，以曾公亮为尚书左仆射，文彦博为司空。潮州地震。癸卯，以权御史中丞司马光为翰林学士。

冬十月丙午，漳、泉诸州地震。丁未，富弼罢判河阳。戊申，建州、邵武、兴化军地震。己酉，初御迩英阁，召侍臣讲读经史。以右谏议大夫、权御史中丞滕甫考诸路监司课绩。张方平以父忧去位。庚戌，给陕西转运司度僧牒。令籴谷振霜旱州县。癸丑，诏翰林学士、御史中丞、侍御史知杂事举材堪御史者各二人。诏将作监主簿常秩赴阙。甲寅，制《资治通鉴序》赐司马光。癸酉，知青涧城种谔复绥州。

十一月丁丑，诏近臣各举才行可任使者一人。戊寅，诏求直言。丙戌，诏二府各举所知。丁亥，令考课院详定诸州所上县令治状。戊子，分命宰臣祈雪。置马监于河东交城县。庚寅，诏近臣以举官不当，经三劾者，中书别奏取旨。乙未，诏令内外文武官各举有材德行能者。十二月丙辰，西南龙蕃来贡。辛酉，以来岁日食正旦，自乙丑避殿、减膳、罢朝贺。壬戌，诏起居日增转对官二人。丙寅，诏州县吏并缘为奸，致狱多瘐死，岁终会死者多寡，以制其罪。著为令。己巳，辽遣萧杰等来贺正旦。