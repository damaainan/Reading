十年春正月乙丑，御宣德门观灯。戊辰，仙韶院火，不视朝。己巳，白虹贯日二月甲申，以崇信军节度使宗旦同中书门下平章事。戊子，以鬼章败，种谔等赏官有差。辛卯，日中有黑子。甲午，诏宗室使相虽及十年，更不取旨磨勘。丁酉，诏诸州岁以十一月给老疾贫乏者粟，尽三月乃止。己亥，以王韶知洪州。丙午，以复广源、苏茂等州，群臣表贺，赦广州囚罪一等，徒以下释之。赐行营诸军钱，民缘征役者恤其家。以广源州为顺州，赦李乾德罪。以郭逵判潭州，赵禼知桂州。己酉，以交阯降，赦广南东路、荆湖南路系囚，余各降一等，徒以下释之。

三月辛未，虑囚，降死罪一等，杖以下释之。壬申，诏州县捕蝗。

夏四月辛巳，复置宪州。乙酉，辽遣萧仪等来贺同天节。癸巳，文州蕃贼寇边，州兵击走之。丁酉，赐熙河路兵特支钱，战死者赐帛，免夏秋税。

五月戊午，诏修仁宗、英宗史。甲戌，太白昼见。

六月壬午，注辇国朝贡。癸巳，王安石以使相为集禧观使。丁未，置岷州铁城堡。

秋七月甲寅，祷雨。丁巳，令诸路岁上县令课绩。辛酉，群臣五上尊号曰奉天宪古文武仁孝皇帝，不许。乙亥，郭逵以安南失律，贬为左卫将军。丙子，河决澶州曹村埽。

八月壬寅，诏潭州置将及增武臣一员。遣苏颂等贺辽主生辰、正旦。甲辰，诏侍从、台谏、监司各举文臣有才行者一人。

九月庚戌，诏：“河决害民田，所属州县疏瀹，仍蠲其税，老幼疾病者振之。”
乙卯，诏：“诸传宣、内批、面谕，事无法守，并从中书、枢密覆奏。其祈恩泽规免罪者劾之。”辛酉，诏镇戎、德顺军各置都监一员。癸酉，立义仓。甲戌，宗朴兼侍中，封濮阳郡王。

冬十月戊寅朔，宗朴薨。癸巳，昭化军节度使宗谊封濮国公。诏濮王子以次袭封奉祀。戊戌，太子太师张昪卒。

十一月庚午，以西蕃邈川首领董毡、都首领青宜结鬼章为廓州刺史，阿令骨为松州刺史。甲戌，祀天地于圜丘，赦天下。十二月丁丑朔，占城国献驯象。壬午，诏改明年为元丰。甲申，以郊祀，文武官加恩。丁亥，封子佣为均国公。辛丑，辽遣耶律孝淳等来贺正旦。