嘉祐元年春正月甲寅朔，御大庆殿受朝。是日，不豫。辛酉，辅臣祷祠于大庆殿，斋宿殿庑。近臣祷于寺观，及遣诸州长吏祷于岳渎诸祠。壬戌，御崇政殿。癸亥，赐在京诸军缗钱。甲子，赦天下，蠲被灾田租及倚阁税。戊辰，罢上元张灯。

辛未，命辅臣祷天地、宗庙、社稷。是月，大雨雪，木冰。

二月甲辰，帝疾愈，御延和殿。

三月丁巳，诏礼部贡举。辛未，司天监言：自至和元年五月，客星晨出东方守天关，至是没。壬申，遣官谢天地、宗庙、社稷、寺观、诸祠。癸酉，契丹遣使来谢。

闰月癸未朔，以王尧臣参知政事，程戡为枢密副使。诏前后殿间日视事。

夏四月壬子朔，六塔河复决。丙辰，裁定补荫选举法。甲戌，录系囚。是月，大雨，水注安上门，门关折，坏官私庐舍数万区。诸路言江、河决溢，河北尤甚。

六月辛亥朔，诏双日不御殿，伏终如旧。辛未，免畿内、京东西、河北被水民赋租。乙亥，雨坏太社、太稷坛。戊寅，遣使安抚河北。己卯，诏群臣实封言时政阙失。

秋七月乙酉，命京东西、湖北监司分行水灾州军振饥蠲租。丙戌，赐河北流民米，压溺死者，赐其家钱有差。己丑，出内藏银绢三十万振贷河北。月入南斗。乙巳，贷被水灾民麦种。是月，彗出紫微垣，长丈余。环州小遇族叛，知州张揆破降之。

八月庚戌朔，日有食之。癸亥，狄青罢，以韩琦为枢密使。是夕彗灭。甲子，出恭谢乐章，肄于太常。乙亥，朝谒景灵宫，减京城系囚徒罪一等，杖笞释之。戊寅，诏湖北招安彭仕羲。

九月庚寅，命宰臣摄事于太庙。辛卯，恭谢天地于大庆殿，大赦，改元。丁酉，加恩百官。庚子，赐致仕卿、监以上及曾任近侍之臣粟帛酒馔。癸卯，举行御史迁次格。自京至泗州置汴河木岸。

十一月辛巳，王德用罢，贾昌朝为枢密使。十二月壬子，刘沆罢，以曾公亮参知政事。甲子，白虹贯日。是岁，西蕃磨毡角、占城、大食国来贡。融、桂州蛮杨克端等内附。