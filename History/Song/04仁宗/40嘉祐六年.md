六年春正月乙未，许两制与台谏相见。

二月丁巳，诏宗室赐名授官者，须年及十五方许转官。乙丑，诏良民子弟或为人诱隶军籍，自今两月内，父母诉官者还之。丙寅，录系囚，降罪一等，徒以下释之。

三月己亥，富弼以母丧去位。庚子，以富弼母丧，罢大宴。戊申，给西京周庙祭享器服。是月，赐进士、诸科及第同出身二百九十五人。

夏四月辛酉，诏岭南官吏死于侬贼而其家流落未能自归者，所在给食，护送还乡。庚辰，陈升之罢，以包拯为枢密副使。出谏官唐介、赵抃、御史范师道、吕诲。

五月丙戌，官诸路敦遣行义文学之士七人。庚戌，录系囚，降罪一等，徒以下释之。分命官录三京系囚。

六月壬子朔，日有食之。乙丑，太白昼见。壬申，岁星昼见。丙子，以司马光知谏院，入对。戊寅，以王安石知制诰。

秋七月乙酉，泗州淮水溢。丙戌，诏淮南、江、浙水灾，差官体量蠲税。戊子，录昭宪皇太后、孝明孝惠孝章淑德皇后家子孙，进秩授官者十有九人。癸巳，诏：“台谏为耳目之官，乃听险陂之人兴造飞语，中伤善良，非忠孝之行也。中书门下其申儆百工，务敦行实，循而弗改者绌之。”八月乙亥，策制举人。丁丑，诏：“诸路刺举之官，未有以考其贤否，比令有司详定厥制，其各务祗新书，以称朕意。

仍令考校转运、提刑，课绩院以新定条目施行。”戊寅，诏州县长吏有清白不扰而实惠及民者，令本路监司保荐再任，政迹尤异，当加奖擢。

闰月乙酉，复以成都府为剑南西川节度。庚子，以韩琦为昭文馆大学士，曾公亮同中书门下平章事、集贤殿大学士，张昪为枢密使。辛丑，以胡宿为枢密副使。

冬十月壬午，定内侍磨勘法。丙戌，诏京西、淮、浙、荆湖增置都同巡检。壬辰，起复皇侄、前右卫大将军、岳州团练使宗实为泰州防御使、知宗正寺。辞以丧，不拜。

十一月己巳，许夏国用汉衣冠。癸酉，赐昭宪皇太后家信陵坊第。戊寅，许康州刺史李枢以己官封赠父母。十二月丙戌，复丰州。庚寅，命诸路总管集随军功过簿，以备迁补。是岁，冬无冰。占城国献驯象，安化州蛮来贡。