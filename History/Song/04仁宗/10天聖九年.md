九年春正月辛亥，诏诸路转运判官员外郎以上，遇郊听任子弟。丙辰，长宁节，百官初上皇太后寿于会庆殿。辛未，减畿内民租。

二月癸巳，诏复郡县职田。

三月甲寅，奉安太祖、太宗、真宗御容于会圣宫。

夏四月戊寅，诏以陇州论平民五人为劫盗抵死，主者虽更赦，并从重罚。乙巳，阅大乐。

五月乙丑，录系囚。

六月庚辰，宋绶上《皇太后仪制》。

秋七月丙午朔，契丹使来告其主隆绪殂，遣使祭奠吊慰，及贺宗真立。

九月癸亥，祠西太一宫，赐道左耕者茶帛。

冬十月丙戌，诏公卿大夫励名节。乙未，诏常参官已授外任，毋得奏举选人。

辛丑，罢益、梓、广南路转运判官。

闰月戊辰，翰林侍读学士孙奭请老，命知兖州，曲宴太清楼送之。

十一月丁亥，驰两川矾禁。己丑，祈雪于会灵观。丁酉，出知杂御史曹修古，御史郭劝、杨偕，推直官段少连。十二月甲寅，诏吏部铨选人父母年八十以上者，权注近官。辛酉，大风三日。是岁，契丹主及其国母遣使来致遗留物及谢吊祭。南平王李德政遣人谢加恩。龟兹、沙州来贡。女真晏端等百八十四人内附。