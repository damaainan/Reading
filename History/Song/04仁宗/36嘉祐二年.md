二年春二月己酉，梓夔路三里村夷人寇淯井监。庚戌，录系囚，降罪一等，徒以下释之。遣使录三京、辅郡系囚。壬戌，杜衍薨。澧州罗城洞蛮内寇，发兵击走之。癸酉，王德用卒。是月，雄、霸州地震。

三月戊寅，振河北被灾民。乙未，契丹使耶律防、陈觊来求御容。戊戌，淮水溢。遣张昪报使契丹。癸卯，狄青卒。是月，赐礼部奏名进士、诸科及第出身八百七十七人。亲试举人免黜落始此。

夏四月丁未，以河北地数震，遣使安抚。丙寅，幽州地大震，坏城郭，覆压死者数万人。己巳，邕州火峒蛮侬宗旦入寇。癸酉，以彭仕羲未降，遣官安抚湖北。

五月庚辰，管勾麟府军马公事郭恩为夏人所袭，殁于断道坞。己亥，诏举行磨勘法。

六月戊午，夏国主谅祚遣人来谢使吊祭。戊辰，以淑妃苗氏为贤妃。

秋七月辛巳，诏河北诸道总管分遣兵官教阅所部军。辛卯，命孙抃、张昪磨勘转运使及提点刑狱课绩。丁酉，诏陕西、河北诸路经略安抚举文武官材堪将领者各一人。

八月己酉，诏：每岁赐诸道节镇、诸州钱有差。命长吏选官和药，以救民疾。

壬子，命富弼等详定《编敕》。庚申，录系囚，降罪一等，徒以下释之。癸亥，策制举人。丁卯，置广惠仓。

九月庚子，契丹再使萧扈、吴湛来求御容。

冬十月乙巳，遣胡宿报使契丹。丙午，班《禄令》。

十一月丙申，诏三司使体量判官才否以闻。十二月戊申，诏：“自今间岁贡举，天下进士、诸科解旧额之半，置明经科，罢说书举人。”辛亥，立内降关白二府法。

是岁，西蕃瞎毡并诸族、西平州黔南道王石自品、西南蕃鹣州来贡。