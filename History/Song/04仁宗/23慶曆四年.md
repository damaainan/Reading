四年春正月庚午，京城雪寒，诏三司减价出薪米以济之。壬申，西蕃磨毡角入贡。乙亥，荆王元俨薨。辛卯，太常礼仪院上新修《礼书》及《庆历祀仪》。

二月丙申，出奉宸库银三万两振陕西饥民。己酉，白虹贯日。甲寅，罢陕西四路马步军都总管、经略安抚招讨使，复置随路都总管、经略安抚招讨使。

三月癸亥朔，以旱遣内侍祈雨。辛未，省广济河岁漕军储二十万石。乙亥，诏天下州县立学，更定科举法，语在《选举志》。己卯，出御书治道三十五事赐讲读官。庚辰，录唐郭子仪后。甲申，免衡、道州、桂阳监民经徭贼劫略者赋役一年。

夏四月丙申，诏湖南民误为征徭军所杀者，赐帛存抚其家。丁酉，宜州蛮区希范叛，诏广西转运钤辖司发兵讨捕。壬子，以锡庆院为太学。

五月庚午，录系囚。壬申，幸国子监谒孔子，有司言旧仪止肃揖，帝特再拜。

赐直讲孙复五品服。遂幸武成王庙，又幸玉津园观种稻。乙亥，抚州献生金山。丙子，诏西川知州军监，罢任未出界而卒者，录其子孙一人。戊寅，诏募人纳粟振淮南饥。乙酉，忻州言地震，有声如雷。丙戌，曩霄遣人来，复称臣。

六月壬子，降天下系囚流、徒罪一等，杖、笞释之。范仲淹宣抚陕西、河东。

癸丑，诏诸军因战伤废停不能自存及死事之家孤老，月给米，人三斗。

秋七月戊寅，封宗室德文等十人为郡王、国公。壬午，月犯荧惑。癸未，契丹遣使来告伐夏国。甲申，夷人寇三江砦，淯井监官兵击走之。丙戌，诏诸路转运、提刑察举守令有治状者。

八月辛卯，命贾昌朝领天下农田，范仲淹领刑法事。甲午，富弼宣抚河北。戊戌，命右正言余靖报使契丹。保州云翼军杀官吏、据城叛。庚子，命右正言田况度视保州，仍听便宜行事。丙午，进宗室官有差。戊午，诏辅臣所荐官毋以为谏官、御史。

九月辛酉，保州平。壬戌，诏保州官吏死乱兵而无亲属者，官为殡敛，兵官被害及战没，并优赐其家。民田遭蹂践者，蠲其租。癸亥，以真宗贤妃沈氏为德妃，婉仪杜氏为贤妃。戊辰，吕夷简薨。庚午，晏殊罢。乙亥，遣使安抚湖南。甲申，以杜衍同中书门下平章事兼枢密使、集贤殿大学士，贾昌朝为枢密使，陈执中参知政事。丁亥，宴宗室太清楼，射于苑中。

冬十月庚寅，赐曩霄誓诏，岁赐银、绢、茶、彩凡二十五万五千。陈尧佐薨。

丙申，命范仲淹提举三馆秘阁缮校书籍。癸丑，桂阳蛮降，授蛮酋三人奉职。

十一月壬戌，以西界内附香布为团练使。己巳，诏戒朋党相讦，及按察恣为苛刻、文人肆言行怪者。己卯，改上庄穆皇后谥曰章穆，庄献明肃皇太后曰章献明肃，庄懿皇太后曰章懿，庄怀皇后曰章怀，庄惠皇太后曰章惠。庚辰，朝飨景灵宫。辛巳，飨太庙、奉慈庙。壬午，冬至，祀天地于圜丘，大赦。十二月壬辰，加恩百官。

乙未，封曩霄为夏国主。丁酉，诏州县以先帝所赐七条相诲敕。辛亥，置保安、镇戎军榷场。是岁，黎州邛部川山前、山后百蛮都鬼主牟黑来贡。