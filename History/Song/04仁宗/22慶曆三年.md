三年春正月庚午朔，封皇子曦为鄂王。辛未，曦薨。丙子，减陕西岁市木三之一。辛巳，诏辅臣议蠲减天下赋役。戊子，诏录将校死王事而无子孙者亲属。辛卯，置德顺军。壬辰，录唐狄仁杰后。癸巳，元昊自名曩霄，遣人来纳款，称夏国。

二月丙午，赐陕西招讨韩琦、范仲淹、庞籍钱各百万。辛酉，立四门学。

三月壬申，阅卫士武技。戊子，吕夷简罢为司徒、监修国史，与议军国大事。

以章得象为昭文馆大学士，晏殊为集贤殿大学士并兼枢密使，夏竦为枢密使，贾昌朝参知政事。

夏四月戊戌朔，幸琼林苑阅骑士。癸卯，遣保安军判官邵良佐使元昊，许封册为夏国主，岁赐绢十万匹、茶三万斤。甲辰，以韩琦、范仲淹为枢密副使。乙巳，诏夏竦还本镇，以杜衍为枢密使。丙辰，以春夏不雨，遣使祠祷于岳渎。甲子，吕夷简罢议军国大事。

五月丁卯朔，日有食之。庚午，录系囚。戊寅，诏诸路转运使并兼按察使，岁具官吏能否以闻。庚辰，祈雨于相国寺、会灵观。癸未，置御史六员，罢推直官。

丁亥，置武学。戊子，雨。己丑，谢雨。辛卯，筑钦天坛于禁中。乙未，近臣荐试方略者六人，授官有差。是月，忻州地大震。虎翼卒王伦叛于沂州。

六月甲辰，诏诸路漕臣令所部官吏条茶、盐、矾及坑冶利害以闻。

秋七月辛未，诏许二府不限奏事常制，得敷陈留对。丙子，王举正罢。壬午，罢陕西管内营田。甲申，命任中师宣抚河东，范仲淹宣抚陕西。乙酉，获王伦。

八月乙未朔，命官详定编敕。戊戌，诏谏官日赴内朝。丁未，以范仲淹参知政事，富弼为枢密副使。壬子，白气贯北斗魁。癸丑，韩琦代范仲淹宣抚陕西。甲寅，太白昼见。戊午，罢武学。

九月丁卯，诏辅臣对天章阁。戊辰，吕夷简以太尉致仕。乙亥，任中师罢。丁丑，诏执政大臣非假休不许私第受谒。是月，桂阳洞蛮寇边，湖南提刑募兵讨平之。

冬十月丙午，诏中书、枢密同选诸路转运使。丁未，诏县令佐能根括编户隐伪以增赋入者，量其数赏之。戊申，诏二府同选诸路提刑。甲寅，复诸路转运判官。

乙卯，诏修兵书。壬戌，诏二府颁新定磨勘式。甲子，筑水洛城。是月，光化军乱，讨平之。

十一月丙寅，上清宫火。癸未，诏馆职有阙，以两府、两省保举，然后召试补用。丁亥，更荫补法。壬辰，限职田。是月，五星皆在东方。十二月乙巳，桂阳监徭贼复寇边。丁巳，大雨雪，木冰。河北雨赤雪。交阯献驯象五。安化州蛮来贡。