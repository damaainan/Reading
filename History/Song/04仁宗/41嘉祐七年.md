七年春正月辛未，复命皇侄宗实为泰州防御使、知宗正寺。乙亥，诏南郊以太祖配为定制。改温成皇后庙为祠殿。

二月己卯朔，更江西盐法。诏开封府市地于四郊，给钱瘗民之不能葬者。癸未，录系囚，命官录被水诸州系囚。

三月辛亥，诏礼部贡举。乙卯，孙抃罢，以赵概参知政事，吴奎为枢密副使。

甲子，以旱，罢大宴。乙丑，祈雨于西太一宫。庚午，谢雨。壬申，徐州彭城、濠州钟离地生面十余顷，民皆取食。

夏四月壬午，颁《嘉祐编敕》。己丑，夏国主谅祚进马，求赐书，诏赐《九经》，还其马。

五月戊午，太白昼见。庚午，包拯卒。

六月丙子朔，岁星昼见。

秋七月戊申，太白经天。壬子，诏季秋有事于明堂。

八月乙亥朔，出明堂乐章，肄于太常。己卯，诏以宗实为皇子。癸未，赐名曙。

丁亥，奉安真宗御容于寿星观。庚子，以立皇子告天地宗庙诸陵。

九月乙巳朔，以皇子为齐州防御使，进封钜鹿郡公。己酉，朝飨景灵宫。庚戌，飨太庙。辛亥，大飨明堂，奉真宗配，大赦。己未，加恩百官。

冬十月乙亥，皇子表辞所除官，赐诏不允。丙戌，白虹贯日。乙未，太白昼见。

丙申，诏内藏库、三司共出缗钱一百万，助籴天下常平仓。

十二月甲午，德妃沈氏为贵妃，贤妃苗氏为德妃。丙申，幸龙图、天章阁，召群臣宗室观祖宗御书。又幸宝文阁，为飞白书，分赐从臣。作《观书诗》，命韩琦等属和，遂宴群玉殿。庚子，再召从臣于天章阁观瑞物，复宴群玉殿。是岁，冬无冰。占城来贡。