庆历元年春正月辛亥朔，御大庆殿受朝。己未，加唃厮啰河西节度使。壬申，诏岁以春分祠高禖。是月，元昊请和。

二月己亥，寿国公昕薨。辛亥，罢大宴。京东西、淮、浙、江南、荆湖置宣毅军。甲辰，诏臣僚受外任者，毋得因临遣祈恩。丙午，京师雨药。是月，元昊寇渭州，环庆路马步军副总管任福败于好水川，福及将佐军士死者六千余人。

三月庚戌朔，修金堤。乙卯，诏止郡国举人，勿以边机为名希求恩泽。

夏四月甲申，以资政殿学士陈执中同陕西马步军都总管兼经略安抚沿边招讨等使、知永兴军。诏夏竦仍判永兴军。乙巳，下德音：降陕西囚死罪一等，流以下释之。特支军士缗钱，振抚边民被钞略者亲属。

五月丁巳，录系囚。甲子，出内藏缗钱一百万助军费。乙丑，追封皇长子为褒王，赐名昉。丁卯，罢陕西经略安抚沿边招讨都监。辛未，宋庠、郑戬罢，以王举正参知政事，任中师、任布为枢密副使。诏夏竦屯军鄜州，陈执中屯军泾州。癸酉，阅试卫士。

六月壬辰，诏陕西诸路总管司严边备，毋辄入贼界，贼至则御之。乙巳，诏近臣举河北、陕西、河东知州、通判、县令。

秋七月丙辰，月掩心后星。戊午，月掩南斗。壬戌，置万胜军凡二十指挥。是月，元昊寇麟、府州。

八月戊寅，诏鄜延部署以兵援麟、府。甲申，河北置场括市战马，缘边七州军免括。乙未，毁潼关新置楼橹。庚子，月掩岁星。乙巳，募民间材勇者补神捷指挥。

是月，元昊寇金明砦，破宁远砦，砦主王世亶、兵马监押王显死之。陷丰州，知州王余庆、兵马监押孙吉死之。

九月壬子，命河东铸大铁钱。乙亥，复置义仓。

冬十月甲午，诏罢陕西都部署，分四路置使。置陕西营田务。己亥，罢铜符、木契。是月，修河北城池。

十一月壬子，置泾原路强壮弓箭手。丙辰，发廪粟，减价以济京城民。甲子，朝飨景灵宫。乙丑，飨太庙、奉慈庙。丙寅，祀天地于圜丘，大赦，改元。蠲陕西来年夏税十之二，及麟、府民二年赋租。臣僚许立家庙。功臣不限品数赐戟。增天下解额。弛京东八州盐禁。是月，令江、饶、池三州铸铁钱。十二月丙子，加恩百官。丁丑，司天监上《崇天万年历》。戊寅，诏陕西四路总管及转运使兼营田。甲午，置陕西护塞军。是岁，湖南洞蛮知徽州杨通汉贡方物。