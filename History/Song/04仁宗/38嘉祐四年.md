四年春正月丙申朔，日有食之。用牲于社。辛丑，御正殿，复常膳。以自冬雨雪不止，遣官分行京城，赐孤穷老疾钱，畿县委令佐为糜粥济饥。壬寅，赐在京诸军班缗钱。颁《嘉祐驿令》。

二月己巳，罢榷茶。庚午，广南言交阯寇钦州。乙亥，以广惠仓隶司农寺。戊子，白虹贯日。

三月戊戌，命近臣同三司减定民间科率。是月，赐进士、诸科及第出身三百三十九人。

夏四月丁卯，诏孟冬大袷于太庙。癸酉，封柴氏后为崇义公，给田千顷，奉周室祀。丙子，复银台司封驳制。癸未，陈执中薨。辛卯，诏中外臣庶居室、器用、冠服、妾媵，有违常制，必罚毋贷。壬辰，录系囚，降罪一等，徒以下释之。大震电，雨雹。

五月戊戌，诏：“两制臣僚旧制不许诣执政私第，所举荐不得用为御史，今除其法。”庚子，诏内臣员多，权罢进养子入内。壬子，遣官经界河北牧地，余募民种艺。

六月己巳，群臣请加尊号曰“大仁至治”，表五上，不许。癸酉，诏诸路经略安抚、转运使、提点刑狱各举本部官有行实政事者三人，以备升擢。尝任两府者，许举内外官。丁丑，诏转运司，凡邻州饥而辄闭粜者，以违制论。辛卯，放宫女二百十四人。 ?/font>秋七月丁未，放宫女二百三十六人。

八月乙亥，策制举人。

冬十月壬申，朝飨景灵宫。癸酉，大袷于太庙，大赦。诏诸路监司察士有学行为乡里所推者，同长吏以闻。民父母年八十以上，复其一丁。复益州为成都府，并州为太原府。戊寅，加恩百官。

十一月庚子，汝南郡王允让薨。十二月丁丑，白虹贯日。是岁，唃厮啰来贡。