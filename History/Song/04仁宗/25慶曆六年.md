六年春正月戊申，徙广南戍兵善地，以避瘴毒。

二月戊寅，青州地震。诏陕西经略安抚及转运司议裁节诸费及所置官员无用者以闻。

三月辛巳朔，日有食之。录系囚。庚寅，登州地震，岠嵎山摧，自是屡震，辄海底有声如雷。甲午，月犯岁星。是月，赐礼部奏名进士、诸科及第出身八百五十三人。

夏四月甲寅，遣使赐湖南戍兵方药。

五月甲申，京师雨雹，地震。丙戌，录系囚。戊子，减邛州盐井岁课缗钱一百万。丙申，诏陕西市蕃部马。丁酉，京东人刘卺、刘沔、胡信谋反，伏诛。

六月庚戌朔，诏夏竦与河北监司察帅臣、长吏之不职者。丁巳，有流星出营室南，其光烛地，隐然有声。丙寅，以久旱，民多暍死，命京城增凿井三百九十。丁丑，诏制科随礼部贡举。

秋七月丁亥，月犯南斗。庚寅，河东经略司言雨坏忻、代等州城壁。

八月癸亥，策试贤良方正能直言极谏，并试武举人。癸酉，以吴育为枢密副使，丁度参知政事。

九月甲辰，登州言有巨木三千余浮海而出。

冬十月辛未，诏发兵讨湖南ＯＤ贼。

十一月己卯，遣官议夏国公封界。癸未，湖南ＯＤ贼寇英、韶州界。辛丑，畋东韩村，乘舆所过及围内田，蠲其租一年。是岁，邈川首领唃厮啰、西蕃瞎毡、磨毡角、安化州蛮蒙光速等来贡。交阯献驯象十。道州部泷酋李石壁等降。