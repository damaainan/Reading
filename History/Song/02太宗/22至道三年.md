三年春正月丙子，以户部侍郎温仲舒、礼部侍郎王化基并参知政事，给事中李惟清同知枢密院事，参知政事张洎罢为刑部侍郎。乙酉，孝章皇后陪葬永昌陵。辛卯，以侍卫马步军都虞候傅潜为延州路都部署，殿前都虞候王昭远为灵州路都部署。

二月丙申朔，灵州行营破李继迁。辛丑，帝不豫。甲辰，降京畿死罪囚，流以下释之。壬戌，大食、宾同陇国并来贡。

三月丁卯，占城国来贡。壬辰，不视朝。癸巳，追班于万岁殿，宣诏令皇太子柩前即位。是日崩，年五十九。在位二十二年，殡于殿之西阶。群臣上尊谥曰神功圣德文武皇帝，庙号太宗。十月己酉，葬永熙陵。


----

赞曰：帝沈谋英断，慨然有削平天下之志。既即大位，陈洪进、钱俶相继纳土。

未几，取太原，伐契丹，继有交州、西夏之役。干戈不息，天灾方行，俘馘日至，而民不知兵；水旱螟蝗，殆遍天下，而民不思乱。其故何也？帝以慈俭为宝，服浣濯之衣，毁奇巧之器，却女乐之献，悟畋游之非。绝远物，抑符瑞，闵农事，考治功。讲学以求多闻，不罪狂悖以劝谏士，哀矜恻怛，勤以自励，日晏忘食。至于欲自焚以答天谴，欲尽除天下之赋以纾民力，卒有五兵不试、禾稼荐登之效。是以青、齐耆耋之叟，愿率子弟治道请登禅者，接踵而至。君子曰：“得乎丘民而为天子”，帝之谓乎？故帝之功德，炳焕史牒，号称贤君。若夫太祖之崩不逾年而改元，涪陵县公之贬死，武功王之自杀，宋后之不成丧，则后世不能无议焉。