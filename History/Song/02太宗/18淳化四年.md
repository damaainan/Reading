四年春正月庚寅朔，享太室，群臣诣斋宫拜表称贺。辛卯，祀天地于圜丘，以宣祖、太祖配，大赦。乙未，大雨雪。高丽国遣使来贡。乙巳，藏才西族首领罗妹以良马来献。

二月己未朔，日有食之。壬戌，召赐京城高年帛，百岁者一人加赐涂金带。是日，雨雪，大寒，再遣中使赐孤老贫穷人千钱、米炭。置昭宣使。癸亥，废沿江榷货八务。乙丑，加高丽国王王治检校太师，静海军节度使黎桓封交止郡王。己卯，诏以江、浙、淮、陕饥，遣使巡抚。诏分遣近臣巡抚诸道，有可惠民者得便宜行事，吏罢软、苛刻者上之，诏令有未便者附传以闻。丙戌，置审官院、考课院。永康军青城县民王小波聚徒为寇，杀眉州彭山县令齐元振。是月，商州大雨雪。

三月壬子，诏权停贡举。

四月己卯，诸司奉行公事不得辄称圣旨。

五月戊申，罢盐铁、户部、度支等使，置三司使。

六月戊午朔，诏中丞己下皆亲临鞫狱。丙寅，吏部侍郎、平章事张齐贤罢为尚书左丞。壬申，宣徽北院使、知枢密院事张逊贬右领军卫将军，右谏议大夫、同知院事寇准罢守本官。以涪州观察使柴禹锡为宣徽北院使、知枢密院事，枢密直学士吕端参知政事，刘昌言同知枢密院事。戊寅，初复给事中封驳。

七月丁酉，大雨。戊戌，复沿江务，置诸路茶盐制置使。

八月丙辰朔，日有食之。癸酉，以向敏中、张咏始同知银台、通进司，视章奏案牍以稽出入。

九月丙申，诏诸杂除禁锢人，州县有阙，得次补以责效，能自新勤干者具闻再叙。乙巳，以给事中封驳隶银台、通进司。丙午，命侍从举任才堪五千户以上县令者二人。自七月雨，至是不止。是月，河水溢，坏澶州。江溢，陷涪州。诏溺死者给敛具，澶人千钱涪人铁钱三千，仍发廪以振。
冬十月壬戌，罢诸路提点刑狱司。庚午，始分天下州县为十道，两京为左右计，各署判官领之，置三司使二员。辛未，右仆射、平章事李昉，给事中、参知政事贾黄中、李沆，左谏议大夫、同知枢密院事温仲舒并罢守本官。以吏部尚书吕蒙正平章事，翰林学士苏易简为给事中参知政事；枢密都承旨赵镕为宣徽北院使，枢密直学士向敏中为右谏议大夫，并同知枢密院事。丁丑，以右谏议大夫赵昌言为给事中、参知政事。辛巳，遣使按行畿县，民田被水者蠲其租。是月，河决澶州，西北流入御河。

闰月辛卯，幸水硙观鱼。己酉，置三司总计度使。

十一月丁巳，万安州献六眸龟。癸酉，还陇西州所献白鹰。十二月辛丑，大雨雪。戊申，西川都巡检使张与王小波战江原县，死之。小波中流矢死，众推其党李顺为帅。