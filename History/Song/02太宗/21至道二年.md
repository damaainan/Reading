二年春正月辛亥，祀天地于圜丘，大赦，中外文武加恩。丁卯，废诸州司理判官。

二月壬申朔，司空致仕李昉薨。戊寅，以越王元份为杭州大都督兼领越州，吴王元杰为扬州大都督兼领寿州。己卯，以徐国公元偓为洪州都督、镇南军节度使，泾国公元偁为鄂州都督、武清军节度使。庚辰，以御史中丞李昌龄为给事中、参知政事。辛巳，以吕蒙正为左仆射，宋琪为右仆射。乙未，定任子官制。

三月丙寅，以京师旱，遣中使祷雨。戊辰，命宰臣祀郊庙、社稷祷雨。

夏四月甲戌，命侍卫马军都指挥李继隆为环、庆等州都部署，殿前都虞候范廷召副之，讨李继迁。癸未，雨。
五月癸卯，李继迁寇灵州。

六月戊戌，黔州言蛮寇盐井，巡检使王惟节战死。是月，亳州蝗。

秋七月己亥朔，命殿前都指挥使王超为夏、绥、麟、府州都部署。庚子，诏作寿宁观成。丙寅，给事中、参知政事寇准罢守本官。戊辰，蠲峡路诸州民去年逋租。

是月，汴水决谷熟县，许、宿、齐三州蝗抱草死。

闰月庚寅，诏江、浙、福建民负人钱没入男女者还其家，敢匿者有罪。

八月辛丑，密州言蝗不为灾。

九月戊寅，右仆射宋琪薨。诏川峡诸州民家先藏兵器者，限百日悉送官，匿不以闻者斩。己卯，夏州、延州行营言破李继迁于乌白池，获未幕军主、吃啰指挥使等二十七人，继迁遁。甲申，会州观察使、环庆副都部署田绍斌贬右监门卫率府副率、虢州安置。丙戌，秦、晋诸州地昼夜十二震。丙申，诏废衢州冶。

冬十月己未，诏以池州新铸钱监为永丰监。

十一月丁卯朔，增司天新历为一百二十甲子。戊寅，置签署提点枢密、宣徽院诸房公事。辛卯，许州群盗劫郾城县居民，巡检李昌习斗死，都巡检使王正袭击之，获贼首宋斌及余党，皆斩于市。甲午，禁淮南通行盐税。十二月，命宰相以下百官诣诸寺观祷雪。甲寅，雨雪。大有年。是岁，处州稻再熟。