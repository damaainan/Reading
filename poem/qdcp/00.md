钦 定 词 谱  
提　　要  
　　臣等谨按御定词谱四十卷，康熙五十四年圣祖仁皇帝御定。  
　　词萌于唐，而大盛于宋。然唐宋两代皆无词谱。盖当日之词，犹今日里巷之歌，人人解其音律，能自制腔，无须于谱。其或新声独造，为世所传，如《霓裳》、《羽衣》之类，亦不过一曲一调之谱，无衷合众体勒为一编者。元以来，南北曲行歌词之法遂绝，姜夔《白石词》中间有旁记，节拍如西域梵书状者，亦无人能通其说。今之词谱，皆取唐宋旧词，以调名相同者互校，以求其句法字数；以句法字数相同者互校，以求其平仄；其句法字数有异同者，则据而注为又一体；其平仄有异同者，则据而注为可平可仄。自《啸余谱》以下，皆以此法，推究得其崖略，定为科律而已。然见闻未博，考证未精，又或参以臆断无稽之说，往往不合于古法。  
　　惟近时万树作《词律》，析疑辨误所得为多，然仍不免于舛漏。惟我圣祖仁皇帝，聪明天授，事事皆深契精微。既御定唐、宋、金、元、明诸诗，立咏歌之准，御纂律吕精义，通声气之元；又以词亦诗之余，派其命儒臣辑为此谱，凡八百二十首调，二千三百六体。凡唐至元之遗篇，靡弗采录；元人小令，其言近雅者，亦间附之；唐宋大曲，则汇为一卷，缀于末。每调各注其源流，每字各图其平仄，每句各注其韵叶，分刌节度，穷极窈眇，倚声家可永守法程。盖圣人裁成，万类虽一事之微，必考古而立之制，类若斯矣。  
　　　　乾隆四十六年十二月恭校上  
　　总纂官臣纪昀、臣陆锡熊、臣孙士毅  
　　总校官臣陆费墀   
　
《御制词谱》序   
　　词之有图谱，犹诗之有体格也。诗本于古歌谣，词本于周诗三百篇，皆可歌。凡散见于《仪礼》、《礼记》、《春秋》、《左氏传》者，班班可考也。汉初乐府亦期协律，魏晋讫唐，诸体杂出，而比于律者盖寡。唐之中叶，始为填词，制调倚声，历五代、北宋而极盛。崇宁间《大晟乐府》所集，有十二律六十家八十四调，后遂增至二百余，换羽移商，品目详具。逮南渡后，宫调失传，而词学亦渐紊矣。夫词寄于调，字之多寡有定数，句之长短有定式，韵之平仄有定声，杪忽无差，始能谐合。否则，音节乖舛，体制混淆，此图谱之所以不可略也。间览近代《啸余》、《词统》、《词汇》、《词律》诸书，原本《尊前》、《花间》、《草堂》遗说，颇能发明，尚有未备。既命儒臣，先辑历代诗余，亲加裁定；复命校勘词谱一编，详次调体，剖析异同，中分句读，旁列平仄，一字一韵，务正传讹。按谱填词，沨沨乎可赴节族而谐筦弦矣。《乐记》曰：凡音者，生人心者也，哀乐喜怒感于心，而传于声。词之有调，亦各以类应，不可牵合，而起调毕曲，七声一均，旋相为宫，更与周礼大司乐三宫、汉制三统之制相准。故紫阳大儒而诗余不废，是编之集，不独俾承学之士，摅情缀采，有所据依，从此讨论宫商，审定调曲，庶几古昔乐章之遗响，亦可窥见于万一云。  
　　康熙五十四年七月十六日  
　　　　日讲官起居注翰林院侍读学士加三级臣陈邦彦奉勅敬书  
　
词　谱　凡　例   
　　一、词者，古乐府之遗也。前人按律以制调，后人按调以填词。宋元以来，调名日多，旧谱未备。今广搜博采，次第编辑，俾倚声者知所考焉。  
　　一、宋元人所撰词谱，流传者少，明《啸余谱》，诸书不无舛误。近刻《词律》，时有发明，然亦得失并见。是谱翻阅群书，互相参订，凡旧谱分调、分段及句读音韵之误，悉据唐、宋、元词校定。  
　　一、调以长短分先后。若同一调名，则长短汇列，以又一体别之，其添字、减字、摊破、偷声、促拍、近拍以及慢词，皆按字数分编。至唐人大曲如《凉州》、《水调歌》，宋人大曲如《九张机》、《薄媚》，字数不齐，各以类附辑为末卷。  
　　一、唐人长短句，悉照《尊前》、《花间》、《花庵》诸选收入，其五、六、七言绝句亦各采一二首，以备其体；至元人小令，略效《词林》、万选之例，取其优雅者，非以曲混词也。  
　　一、每调选用唐、宋、元词一首，必以创始之人所作本词为正体，如《忆秦娥》创自李白，四十六字，至五代冯延巳则三十八字，宋毛滂则三十七字，张先则四十一字，皆李词之变格也。断列李词在前，诸词附后，其无考者，以时代为先后。  
　　一、引用之词，皆宋、元选本及各人本集，其无名氏词亦注明出某书，以便校勘。  
　　一、图谱专注备体，非选词也。然间有俚俗不成句法，并无别首可录者，虽系宋词，仍不采入。   
　　一、词名原委及一调异名之故，散见群书者，悉为采注。   
　　一、词中句读不可不辨，有四字句而上一下一中两字相连者，有五字句而上一下四者，有六字句而上三下三者，有七字句而上三下四者，有八字句而上一下七或上五下三、上三下五者，有九字句而上四下五或上六下三、上三下六者，此等句法，不可枚举，谱内以整句为句，半句为读；直截者为句，蝉联不断者为读，逐一注明行间。至词有拗句，尤关音律，如温庭筠之“断肠潇湘春鹰飞”、“万枝香雪开已偏”皆是；又有一句五字皆平声者，如史达祖《寿楼春》词之“夭桃花清晨”句；一句五字皆仄者者，如周邦彦《浣溪沙慢》之“水竹旧院落”句，俱一定不可易，谱内各为注出。  
　　一、韵有三声叶者，有间入仄韵于平韵中者，有换韵者，有叠韵者，有短韵藏于句中者，逐一注明。至宋人填词，间遵古韵，不外礼部韵略所注通转之法，或有从中原雅音者，俱照原本采录。   
　　一、每调一词，旁列一图，以虚实朱圈分别平仄，平用虚圈，仄用实圈，字本平而可仄者上虚下实，字本仄而可平者上实下虚。至词中句法，如诗中五言、七言者，其第一字、第三字类多可平可仄，似不必拘谱，内亦参校旧词，始为作图。至一定平仄，别谱有异同者，必引证其句，注明本词之下又可平可仄，中遇去声字，最为紧要，平声可以入声替上声，不可以去声替。沈伯时《乐府指迷》论之最详，谱中凡用去声字不可易者，悉为标出。  
　　一、宋人集中，如柳永、姜夔词，间存宫调，悉照原注备载。若夫四声二十八调，或为鬲指之声，或为三犯、四犯之曲，以至按律谐声，所以被诸管弦者，在宋张炎已云“旧谱零落姑置勿论”云。  
　　奉旨开列总阅、校对、纂修、分纂、校刊诸臣职名：  
　　　　南书房总阅官  
　　经筵讲官文渊阁大学士兼吏部尚书臣陈廷敬  
　　　　南书房校对官   
　　日讲官起居注詹事府少詹事兼翰林院侍讲学士加四级臣蒋廷锡  
　　日讲官起居注翰林院侍讲学士加二级　　　　　　　臣励廷仪  
　　日讲官起居注翰林院侍讲学士加一级　　　　　　　臣张廷玉  
　　日讲官起居注翰林院侍讲学士加五级　　　　　　　臣陈邦彦  
　　日讲官起居注翰林院侍读加一级　　　　　　　　　臣赵熊诏  
　　右春坊右中允兼翰林院编修加一级　　　　　　　　臣王图炳  
　　　　纂修官  
　　日讲官起居注詹事府詹事兼翰林院侍读学士加二级　臣王奕清  
　　候补国子监祭酒提督江南学正　　　　　　　　　　臣余正健  
　　詹事府右春坊右庶子掌坊事兼翰林院侍讲　　　　　臣阎锡爵  
　　　　分纂人员  
　　翰林院编修加一级　　　　　　　　　　　　　　　臣储在文  
　　翰林院编修加一级　　　　　　　　　　　　　　　臣杨祖楫  
　　翰林院编修加一级　　　　　　　　　　　　　　　臣王时鸿  
　　翰林院检讨加一级　　　　　　　　　　　　　　　臣杨　湝  
　　翰林院编修　　　　　　　　　　　　　　　　　　臣吴　襄  
　　教习进士　　　　　　　　　　　　　　　　　　　臣杜　诏  
　　直隶顺天府怀柔县知县　　　　　　　　　　　　　臣吴颢果  
　　直隶顺德府钜鹿县知县　　　　　　　　　　　　　臣秦　培  
　　湖广荆州府公安县知县　　　　　　　　　　　　　臣沈　寅  
　　广东广州府新宁县知县　　　　　　　　　　　　　臣邬维新  
　　广东肇庆府广宁县知县　　　　　　　　　　　　　臣郑　韵  
　　广西桂林府灵川县知县　　　　　　　　　　　　　臣楼　俨  
　　候选州同知　　　　　　　　　　　　　　　　　　臣钱元台  
　　　　校刊官  
　　日讲官起居注詹事府詹事兼翰林院侍读学士加二级　臣王奕清  