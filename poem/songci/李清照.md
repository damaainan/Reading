<style type="text/css">
    .markdown-body{text-align: center}
    pt{color:green}
    pb{font-family:"楷体";color:red}
</style>
### <font color=green>孤雁儿（并序·世人作梅词，下笔便俗。予试作一篇，乃知前言不妄耳）  </font>
<font face="楷体" color=red>
藤床纸帐朝眠起。说不尽、无佳思。  
沈香断续玉炉寒，伴我情怀如水。  
笛里三弄，梅心惊破，多少春情意。  

小风疏雨萧萧地。又催下、千行泪。  
吹箫人去玉楼空，肠断与谁同倚。  
一枝折得，人间天上，没个人堪寄。  
</font>

### <font color=green>满庭霜  </font>
<font face="楷体" color=red>
小阁藏春，闲窗锁昼，画堂无限深幽。  
篆香烧尽，日影下帘钩。  
手种江梅更好，又何必、临水登楼。  
无人到，寂寥浑似，何逊在扬州。  

从来，知韵胜，难堪雨藉，不耐风柔。  
更谁家横笛，吹动浓愁。  
莫恨香消雪减，须信道、扫迹情留。  
难言处，良宵淡月，疏影尚风流。  
</font>

### <font color=green>玉楼春  </font>
<font face="楷体" color=red>
红酥肯放琼苞碎。  
探著南枝开遍未。  
不知酝藉几多香，但见包藏无限意。  

道人憔悴春窗底。  
闷损阑干愁不倚。  
要来小酌便来休，未必明朝风不起。  

</font>

### <font color=green>渔家傲  </font>
<font face="楷体" color=red>
雪里已知春信至。  
寒梅点缀琼枝腻。  
香脸半开娇旖旎。  
当庭际。  
玉人浴出新妆洗。  

造化可能偏有意。  
故教明月玲珑地。  
共赏金尊沈绿蚁。  
莫辞醉。  
此花不与群花比。  

</font>

### <font color=green>清平乐  </font>
<font face="楷体" color=red>
年年雪里。  
常插梅花醉。  
挼尽梅花无好意。  
赢得满衣清泪。  

今年海角天涯。  
萧萧两鬓生华。  
看取晚来风势，故应难看梅花。  

</font>

### <font color=green>南歌子  </font>
<font face="楷体" color=red>
天上星河转，人间帘幕垂。  
凉生枕簟泪痕滋。  
起解罗衣聊问、夜何其。  

翠贴莲蓬小，金销藕叶稀。  
旧时天气旧时衣。  
只有情怀不似、旧家时。  

</font>

### <font color=green>转调满庭芳  </font>
<font face="楷体" color=red>
芳草池塘，绿阴庭院，晚晴寒透窗纱。  
□□金锁，管是客来唦。  
寂寞尊前席上，惟□、海角天涯。  
能留否，酴醿落尽，犹赖有□□。  

当年，曾胜赏，生香薰袖，活火分茶。  
□□□龙骄马，流水轻车。  
不怕风狂雨骤，恰才称、煮酒残花。  
如今也，不成怀抱，得似旧时那时。  

</font>

### <font color=green>渔家傲  </font>
<font face="楷体" color=red>
天接云涛连晓雾。  
星河欲转千帆舞。  
仿佛梦魂归帝所。  
闻天语。  
殷勤问我归何处。  

我报路长嗟日暮。  
学诗谩有惊人句。  
九万里风鹏正举。  
风休住。  
蓬舟吹取三山去。  

</font>

### <font color=green>如梦令  </font>
<font face="楷体" color=red>
常记溪亭日暮。  
沈醉不知归路。  
兴尽晚回舟，误入藕花深处。  
争渡。  
争渡。  
惊起一滩鸥鹭。  

</font>

### <font color=green>如梦令  </font>
<font face="楷体" color=red>
昨夜雨疏风骤。  
浓睡不消残酒。  
试问卷帘人，却道海棠依旧。  
知否。  
知否。  
应是绿肥红瘦。  

</font>

### <font color=green>多丽（咏白菊）  </font>
<font face="楷体" color=red>
小楼寒，夜长帘幕低垂。  
恨萧萧、无情风雨，夜来揉损琼肌。  
也不似、贵妃醉脸，也不似、孙寿愁眉。  
韩令偷香，徐娘傅粉，莫将比拟未新奇。  
细看取、屈平陶令，风韵正相宜。  
微风起，清芬酝藉，不减酴醿。  

渐秋阑、雪清玉瘦，向人无限依依。  
似愁凝、汉皋解佩，似泪洒、纨扇题诗。  
朗月清风，浓烟暗雨，天教憔悴度芳姿。  
纵爱惜、不知从此，留得几多时。  
人情好，何须更忆，泽畔东篱。  

</font>

### <font color=green>菩萨蛮  </font>
<font face="楷体" color=red>
风柔日薄春犹早。  
夹衫乍著心情好。  
睡起觉微寒。  
梅花鬓上残。  

故乡何处是。  
忘了除非醉。  
沈水卧时烧。  
香消酒未消。  

</font>

### <font color=green>菩萨蛮  </font>
<font face="楷体" color=red>
归鸿声断残云碧。  
背窗雪落炉烟直。  
烛底凤钗明。  
钗头人胜轻。  

角声催晓漏。  
曙色回牛斗。  
春意看花难。  
西风留旧寒。  

</font>

### <font color=green>浣溪沙  </font>
<font face="楷体" color=red>
莫许杯深琥珀浓。  
未成沈醉意先融。  
□□已应晚来风。  

瑞脑香消魂梦断，  
辟寒金小髻鬟松。  
醒时空对烛花红。  

</font>

### <font color=green>浣溪沙  </font>
<font face="楷体" color=red>
小院闲窗春色深。  
重帘未卷影沈沈。  
倚楼无语理瑶琴。  

远岫出山催薄暮，  
细风吹雨弄轻阴。  
梨花欲谢恐难禁。  

</font>

### <font color=green>浣溪沙  </font>
<font face="楷体" color=red>
淡荡春光寒食天。  
玉炉沈水袅残烟。  
梦回山枕隐花钿。  

海燕未来人斗草，  
江海已过柳生绵。  
黄昏疏雨湿秋千。  

</font>

### <font color=green>凤凰台上忆吹箫  </font>
<font face="楷体" color=red>
香冷金猊，被翻红浪，起来人未梳头。  
任宝奁闲掩，日上帘钩。  
生怕闲愁暗恨，多少事、欲说还休。  
今年瘦，非干病酒，不是悲秋。  

明朝，这回去也，千万遍阳关，也即难留。  
念武陵春晚，云锁重楼，记取楼前绿水，应念我、终日凝眸。  
凝眸处，从今更数，几段新愁。  

</font>

### <font color=green>一翦梅  </font>
<font face="楷体" color=red>
红藕香残玉簟秋。  
轻解罗裳，独上兰舟。  
云中谁寄锦书来，雁字回时，月满西楼。  

花自飘零水自流。  
一种相思，两处闲愁。  
此情无计可消除，才下眉头，却上心头。  

</font>

### <font color=green>蝶恋花  </font>
<font face="楷体" color=red>
泪湿罗衣脂粉满。  
四叠阳关，唱到千千遍。  
人道山长山又断。  
萧萧微雨闻孤馆。  

惜别伤离方寸乱。  
忘了临行，酒盏深和浅。  
好把音书凭过雁。  
东莱不似蓬莱远。  

</font>

### <font color=green>蝶恋花  </font>
<font face="楷体" color=red>
暖日晴风初破冻。  
柳眼梅腮，已觉春心动。  
酒意诗情谁与共。  
泪融残粉花钿重。  

乍试夹衫金缕缝。  
山枕斜欹，枕损钗头凤。  
独抱浓愁无好梦。  
夜阑犹剪灯花弄。  

</font>

### <font color=green>鹧鸪天  </font>
<font face="楷体" color=red>
寒日萧萧上锁窗。  
梧桐应恨夜来霜。  
酒阑更喜团茶苦，梦断偏宜瑞脑香。  

秋已尽，日犹长。  
仲宣怀远更凄凉。  
不如随分尊前醉，莫负东篱菊蕊黄。  

</font>

### <font color=green>小重山  </font>
<font face="楷体" color=red>
春到长门春草青。  
江梅些子破，未开匀。  
碧云笼碾玉成尘。  
留晓梦，惊破一瓯春。  

花影压重门。  
疏帘铺淡月，好黄昏。  
二年三度负东君。  
归来也，著意过今春。  

</font>

### <font color=green>怨王孙  </font>
<font face="楷体" color=red>
湖上风来波浩渺。  
秋已暮、红稀香少。  
水光山色与人亲，说不尽、无穷好。  

莲子已成荷叶老。  
青露洗、萍花汀草。  
眠沙鸥鹭不回头，似也恨、人归早。  

</font>

### <font color=green>临江仙  </font>
<font face="楷体" color=red>
语作“庭院深深”数阕，其声即旧临江仙也。  

庭院深深深几许，云窗雾阁常扃。  
柳梢梅萼渐分明。  
春归秣陵树，人客远安城。  

感月吟风多少事，如今老去无成。  
谁怜憔悴更凋零。  
试灯无意思，踏雪没心情。  

</font>

### <font color=green>醉花阴  </font>
<font face="楷体" color=red>
薄雾浓云愁永昼。  
瑞脑消金兽。  
佳节又重阳，玉枕纱厨，半夜凉初透。  

东篱把酒黄昏后。  
有暗香盈袖。  
莫道不消魂，帘卷西风，人似黄花瘦。  

</font>

### <font color=green>好事近  </font>
<font face="楷体" color=red>
风定落花深，帘外拥红堆雪。  
长记海棠开后，正是伤春时节。  

酒阑歌罢玉尊空，青缸暗明灭。  
魂梦不堪幽怨，更一声啼 【缺字】。  

</font>

### <font color=green>诉衷情  </font>
<font face="楷体" color=red>
夜来沈醉卸妆迟。  
梅萼插残枝。  
酒醒熏破春睡，梦远不成归。  

人悄悄，月依依。  
翠帘垂。  
更挼残蕊，更捻余香，更得些时。  

</font>

### <font color=green>行香子  </font>
<font face="楷体" color=red>
草际鸣蛩。  
惊落梧桐。  
正人间、天上愁浓。  
云阶月地，关锁千重。  
纵浮槎来，浮槎去，不相逢。  

星桥鹊驾，经年才见，想离情、别恨难穷。  
牵牛织女，莫是离中。  
甚霎儿晴，霎儿雨，霎儿风。  

</font>

### <font color=green>添字丑奴儿  </font>
<font face="楷体" color=red>
窗前谁种芭蕉树，阴满中庭。  
阴满中庭。  
叶叶心心，舒卷有余情。  

伤心枕上三更雨，点滴霖霪。  
点滴霖霪。  
愁损北人，不惯起来听。  

</font>

### <font color=green>忆秦娥  </font>
<font face="楷体" color=red>
临高阁。  
乱山平野烟光薄。  
烟光薄。  
栖鸦归后，暮天闻角。  

断香残酒情怀恶。  
西风催衬梧桐落。  
梧桐落。  
又还秋色，又还寂寞。  

</font>

### <font color=green>念奴娇（春情）  </font>
<font face="楷体" color=red>
萧条庭院，又斜风细雨，重门须闭。  
宠柳娇花寒食近，种种恼人天气。  
险韵诗成，扶头酒醒，别是闲滋味。  
征鸿过尽，万千心事难寄。  

楼上几日春寒，帘垂四面，玉阑干慵倚。  
被冷香消新梦觉，不许愁人不起。  
清露晨流，新桐初引，多少游春意。  
日高烟敛，更看今日晴未。  

</font>

### <font color=green>永遇乐  </font>
<font face="楷体" color=red>
落日镕金，暮云合璧，人在何处。  
染柳烟浓，吹梅笛怨，春意知几许。  
元宵佳节，融和天气，次第岂无风雨。  
来相召、香车宝马，谢他酒朋诗侣。  

中州盛日，闺门多暇，记得偏重三五。  
铺翠冠儿，捻金雪柳，簇带争济楚。  
如今憔悴，风鬟霜鬓，怕见夜间出去。  
不如向、帘儿底下，听人笑语。  

</font>

### <font color=green>武陵春（春晚）  </font>
<font face="楷体" color=red>
风住尘香花已尽，日晚倦梳头。  
物是人非事事休。  
欲语泪先流。  

闻说双溪春尚好，也拟泛轻舟。  
只恐双溪舴艋舟。  
载不动、许多愁。  

</font>

### <font color=green>怨王孙（春暮）  </font>
<font face="楷体" color=red>
帝里春晚。  
重门深院。  
草绿阶前，暮天雁断。  
楼上远信谁传。  
恨绵绵。  

多情自是多沾惹。  
难拚舍又是寒食也。  
秋千巷陌，人静皎月初斜。  
浸梨花。  

</font>

### <font color=green>长寿乐（南昌生日）  </font>
<font face="楷体" color=red>
微寒应候。  
望日边六叶，阶蓂初秀。  
爱景欲挂扶桑，漏残银箭，杓回摇斗。  
庆高闳此际，掌上一颗明珠剖。  
有令容淑质，归逢佳偶。  
到如今，昼锦满堂贵胄。  

荣耀，文步紫禁，一一金章绿绶。  
更值棠棣连阴，虎符熊轼，夹河分守。  
况青云咫尺，朝暮重入承明后。  
看彩衣争献，兰羞玉酎。  
祝千龄，借指松椿比寿。  

</font>

### <font color=green>蝶恋花（上巳召亲族）  </font>
<font face="楷体" color=red>
永夜恹恹欢意少。  
空梦长安，认取长安道。  
为报今年春色好。  
花光月影宜相照。  

随意杯盘虽草草。  
酒美梅酸，恰称人怀抱。  
醉莫插花花莫笑。  
可怜春似人将老。  

</font>

### <font color=green>声声慢  </font>
<font face="楷体" color=red>
寻寻觅觅，冷冷清清，凄凄惨惨戚戚。  
乍暖还寒时候，最难将息。  
三杯两盏淡酒，怎敌他、晚来风急。  
雁过也，正伤心，却是旧时相识。  

满地黄花堆积。  
憔悴损，如今有谁堪摘。  
守著窗儿，独自怎生得黑。  
梧桐更兼细雨，到黄昏、点点滴滴。  
这次第，怎一个、愁字了得。  

</font>

### <font color=green>点绛唇（闺思）  </font>
<font face="楷体" color=red>
寂寞深闺，柔肠一寸愁千缕。  
惜春春去。  
几点催花雨。  

倚遍阑干，只是无情绪。  
人何处。  
连天衰草，望断归来路。  

</font>

### <font color=green>减字木兰花  </font>
<font face="楷体" color=red>
卖花担上。  
买得一枝春欲放。  
泪染轻匀。  
犹带彤霞晓露痕。  

怕郎猜道。  
奴面不如花面好。  
云鬓斜簪。  
徒要教郎比并看。  

</font>

### <font color=green>摊破浣溪沙  </font>
<font face="楷体" color=red>
揉破黄金万点轻。  
剪成碧玉叶层层。  
风度精神如彦辅，大鲜明。  

梅蕊重重何俗甚，丁香千结苦粗生。  
熏透愁人千里梦，却无情。  

</font>

### <font color=green>摊破浣溪沙  </font>
<font face="楷体" color=red>
病起萧萧两鬓华。  
卧看残月上窗纱。  
豆蔻连梢煎熟水，莫分茶。  

枕上诗书闲处好，门前风景雨来佳。  
终日向人多藉藉，木犀花。  

</font>

### <font color=green>瑞鹧鸪（双银杏）  </font>
<font face="楷体" color=red>
风韵雍容未甚都。  
尊前甘橘可为奴。  
谁怜流落江湖上，玉骨冰肌未肯枯。  

谁教并蒂连枝摘，醉后明皇倚太真。  
居士擘开真有意，要吟风味两家新。  

</font>

### <font color=green>临江仙（梅）  </font>
<font face="楷体" color=red>
庭院深深深几许，云窗雾阁春迟。  
为谁憔悴损芳姿。  
夜来清梦好，应是发南枝。  

玉瘦檀轻无限恨，南楼羌管休吹。  
浓香吹尽有谁知。  
暖风迟日也，别到杏花肥。  

</font>

### <font color=green>庆清朝  </font>
<font face="楷体" color=red>
禁幄低张，彤阑巧护，就中独占残春。  
容华淡伫，绰约俱见天真。  
待得群花过后，一番风露晓妆新。  
妖娆艳态，妒风笑月，长殢东君。  

东城边，南陌上，正日烘池馆，竟走香轮。  
绮筵散日，谁人可继芳尘。  
更好明光宫殿，几枝先近日边匀。  
金尊倒，拚了尽烛，不管黄昏。  

</font>

### <font color=green>浣溪沙  </font>
<font face="楷体" color=red>
髻子伤春慵更梳。  
晚风庭院落梅初。  
淡云来往月疏疏。  

玉鸭熏炉闲瑞脑，  
朱樱斗帐掩流苏。  
通犀还解辟寒无。  

</font>

### <font color=green>浣溪沙（闺情）  </font>
<font face="楷体" color=red>
绣幕芙蓉一笑开。  
斜飞宝鸭衬香腮。  
眼波才动被人猜。  

一面风情深有韵，  
半笺娇恨寄幽怀。  
月移花影约重来。  

</font>

### <font color=green>鹧鸪天  </font>
<font face="楷体" color=red>
暗淡轻黄体性柔。  
情疏迹远只香留。  
何须浅碧深红色，自是花中第一流。  

梅定妒，菊应羞。  
画阑开处冠中秋。  
骚人可煞无情思，何事当年不见收。  

</font>

### <font color=green>新荷叶  </font>
<font face="楷体" color=red>
薄露初零，长宵共、永书分停。  
绕水楼台，高耸万丈蓬瀛。  
芝兰为寿，相辉映、簪笏盈庭。  
花柔玉净，捧觞别有娉婷。  

鹤瘦松青，精神与、秋月争明。  
德行文章，素驰日下声名。  
东山高蹈，虽卿相、不足为荣。  
安石须起，要苏天下苍生。  

</font>

