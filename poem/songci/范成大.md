
### 满江红（冬至）

寒谷春生，熏叶气、玉筒吹谷。新阳后、便占新岁，吉云清穆。休把心
情关药裹，但逢节序添诗轴。笑强颜、风物岂非痴，终非俗。
清昼永，佳眠熟。门外事，何时足。且团栾同社，笑歌相属。著意调停
云露酿，从头检举梅花曲。纵不能、将醉作生涯，休拘束。

### 满江红（始生之日，丘宗卿使君携具来为寿，坐中赋词，次韵谢之）

竹里行厨，来问讯、诸侯宾老。春满座、弹丝未遍，挥毫先了。云避仁
风收雨脚，日随和气薰林表。向尊前、来访白髯翁，衰何早。
志千里，功名兆。光万丈，文章耀。洗冰壶胸次，月秋霜晓。应念一堂
尘网暗，故将百和香云绕。算赏心、清话古来多，如今少。

### 满江红（雨后携家游西湖，荷花盛开）

柳外轻雷，催几阵、雨丝飞急。雷雨过、半川荷气，粉融香浥。弄蕊攀
条春一笑，从教水溅罗衣湿。打梁州、箫鼓浪花中，跳鱼立。
山倒影，云千叠。横浩荡，舟如叶。有采菱清些，桃根双楫。忘却天涯
漂泊地，尊前不放闲愁入。任碧筒、十丈卷金波，长鲸吸。

### 满江红

罨画溪山，行欲遍、风蒲还举。天渐远、水云初静，柁楼人语。月色波
光看不定，玉虹横卧金鳞舞。算五湖、今夜只扁舟，追千古。
怀往事，渔樵侣。曾共醉，松江渚。算今年依旧，一杯沧浦。宇宙此身
元是客，不须怅望家何许。但中秋、时节好溪山，皆吾土。

### 千秋岁（重到桃花坞）

北城南埭。玉水方流汇。青樾里，红尘外。万桃春不老，双竹寒相对。
回首处，满城明月曾同载。
分散西园盖。消减东阳带。人事改，花源在。神仙虽可学，功行无过醉。
新酒好，就船况有鱼堪买。

### 浣溪沙（烛下海棠）

倾坐东风百媚生。万红无语笑逢迎。照妆醒睡蜡烟轻。
采蝀横斜春不夜，绛霞浓淡月微明。梦中重到锦官城。

### 浣溪沙

催下珠帘护绮丛。花枝红里烛枝红。烛光花影夜葱茏。
锦地绣天香雾里，珠星璧月彩云中。人间别有几春风。

### 浣溪沙（新安驿席上留别）

送尽残春更出游。风前踪迹似沙鸥。浅斟低唱小淹留。
月见西楼清夜醉，雨添南浦绿波愁。有人无计恋行舟。

### 浣溪沙

歙浦钱塘一水通。闲云如幕碧重重。吴山应在碧云东。
无力海棠风淡荡，半眠官柳葱茏。眼前春色为谁浓。

### 浣溪沙（元夕后三日王文明席上）

宝髻双双出绮丛。妆光梅影各春风。收灯时候却相逢。
鱼子笺中词宛转，龙香拨上语玲珑。明朝车马莫西东。

### 浣溪沙

红锦障泥杏叶鞯。解鞍呼渡忆当年。马骄不肯上航船。
茅店竹篱开席市，绛裙青袂断姜田。临平风物故依然。

### 浣溪沙

白玉堂前绿绮疏。烛残歌罢困相扶。问人春思肯浓无。
梦里粉香浮枕簟，觉来烟月满琴书。个侬情分更何如。

### 朝中措（丙午立春大雪，是岁十二月九日丑时立春）

东风半夜度关山。和雪到阑干。怪见梅梢未暖，情知柳眼犹寒。
青丝菜甲，银泥饼饵，随分杯盘。已把宜春缕胜，更将长命题幡。

### 朝中措

身闲身健是生涯。何况好年华。看了十分秋月，重阳更插黄花。
消磨景物，瓦盆社酿，石鼎山茶。饱吃红莲香饭，侬家便是仙家。

### 朝中措

系船沽酒碧帘坊。酒满胜鹅黄。醉后西园入梦，东风柳色花香。
水浮天处，夕阳如锦，恰似鲈乡。中有忆人双泪，几时流到横塘。

### 朝中措

海棠如雪殿春余。禽弄晚晴初。倦客长惭杜字，佳辰且醉提壶。
逍遥放浪，还他渔子，输与樵夫。一棹何时归去，扁舟终要江湖。

### 朝中措

天容云意写秋光。木叶半青黄。珍重西风祛暑，轻衫早怯新凉。
故人情分，留连病客，孤负清觞。陌上千愁易散，尊前一笑难忘。

### 蝶恋花

春涨一篙添水面。芳草鹅儿，绿满微风岸。画舫夷犹湾百转。横塘塔近
依前远。
江国多寒农事晚。村北村南，谷雨才耕遍。秀麦连冈桑叶贱。看看尝面
收新茧。

### 南柯子

槁项诗余瘦，愁肠酒后柔。晚凉团扇欲知秋。卧看明河银影、界天流。
鹤警人初静，虫吟夜更幽。佳辰只合算花筹。除了一天风月、更何求。

### 南柯子

怅望梅花驿，凝情杜若洲。香云低处有高楼。可惜高楼、不近木兰舟。
缄素双鱼远，题红片叶秋。欲凭江水寄离愁。江已东流、那肯更西流。

### 南柯子（七夕）

银渚盈盈渡，金风缓缓吹。晚香浮动五云飞。月姊妒人、颦尽一弯眉。
短夜难留处，斜河欲淡时。半愁半喜是佳期。一度相逢、添得两相思。

### 水调歌头

细数十年事，十处过中秋。今年新梦，忽到黄鹤旧山头。老子个中不浅，
此会天教重见，今古一南楼。星汉淡无色，玉镜独空浮。
敛秦烟，收楚雾，熨江流。关河离合、南北依旧照清愁。想见姮娥冷眼，
应笑归来霜鬓，空敝黑貂裘。酾酒问蟾兔，肯去伴沧洲。

### 水调歌头（燕山九日作）

万里汉家使，双节照清秋。旧京行遍，中夜呼禹济黄流。寥落桑榆西北，
无限太行紫翠，相伴过芦沟。岁晚客多病，风露冷貂裘。
对重九，须烂醉，莫牢愁。黄花为我，一笑不管鬓霜羞。袖里天书咫尺，
眼底关河百二，歌罢此生浮。惟有平安信，随雁到南州。

### 西江月

十月谁云春小，一年两见风娇。云英此夕度蓝桥。人意花枝都好。
百媚朝天淡粉，六铢步月生绡。人间霜叶满庭皋，别有东风不老。

### 西江月

北客开眉乐岁，东君著意华年。遮风藏雨晚云天。应怕杏梢红浅。
不惜灯前放夜，从教雪后留寒。水晶帘箔万花钿。听彻南楼晓箭。

### 鹊桥仙（七夕）

双星良夜，耕慵织懒，应被群仙相妒。娟娟月姊满眉颦，更无奈、风姨吹雨。
相逢草草，争如休见，重搅别离心绪。新欢不抵旧愁多，倒添了、新愁归去。

### 宜男草

篱菊滩芦被霜后。袅长风、万重高柳。天为谁、展尽湖光渺渺，应为我、
扁舟入手。
橘中曾醉洞庭酒。辗云涛、挂帆南斗。追旧游、不减商山杳杳，犹有人、
能相记否。

### 宜男草

舍北烟霏舍南浪。雪倾篱、雨荒薇涨。问小桥、别后谁过，惟有迷鸟羁
雌来往。
重寻山水问无恙。扫柴荆、土花尘网。留小桃、先试光风，从此芝草琅
玕日长。

### 秦楼月

窗纱薄。日穿红幔催梳掠。催梳掠。新晴天气，画檐闻鹊。
海棠逗晓都开却。小云先在阑干角。阑干角。杨花满地，夜来风恶。

### 秦楼月

珠帘狭。卷帘春院花围合。花围合。昼长人静，双双胡蝶。
花前苦殢金蕉叶。瞢腾午睡扶头怯。扶头怯。闲愁无限，远山斜叠。

### 秦楼月

香罗薄。带围宽尽无人觉。无人觉。东风日暮，一帘花落。
西园空锁秋千索。帘垂帘卷闲池阁。闲池阁。黄昏香火，画楼吹角。
1062 全宋词

### 秦楼月

楼阴缺。兰干影卧东厢月。一天风露，杏花如雪。
隔烟催漏金虬咽。罗帏暗淡灯花结。灯花结。片时春梦，江南天阔。

### 秦楼月

浮云集。轻雷隐隐初惊蛰。初惊蛰。鹁鸠鸣怒，绿杨风急。
玉炉烟重香罗浥。拂墙浓杏燕支湿。燕支湿。花梢缺处，画楼人立。

### 念奴娇

双峰叠障，过天风海雨，无边空碧。月姊年年应好在，玉阙琼宫愁寂。
谁唤痴云，一杯未尽，夜气寒无色。碧城凝望，高楼缥缈西北。
肠断桂冷蟾孤，佳期如梦，又把阑干拍。雾鬓风鬟相借问，浮世几回今夕。
圆缺晴阴，古今同恨，我更长为客。婵娟明夜，尊前谁念南陌。

### 念奴娇

十年旧事，醉京花蜀酒，万葩千萼。一棹归来吴下看，俯仰心情今昨。
强倚雕阑，羞簪雪鬓，老恐花枝觉。揩摩愁眼，雾中相对依约。
闻道家燕团栾，光风转夜，月傍西楼落。打彻梁州春自远，不饮何时欢乐。
沾惹天香，留连国艳，莫散灯前酌。袜尘生处，为君重赋河洛。

### 念奴娇

吴波浮动，看中流翻月，半江金碧。醉舞空明三万顷，不管＿娥愁寂。
指点琼楼，凭虚有路，鲸背横东极。水云飘荡，阑干千丈无力。
家世回首沧洲，烟波渔钓，有鸱夷仙迹。一笑闲身游物外，来访扁舟消息。
天上今宵，人间此地，我是风前客。涛生残夜，鱼龙惊听横笛。

### 念奴娇

水乡霜落，望西山一寸，修眉横碧。南浦潮生帆影去，日落天青江白。
万里浮云，被风吹散，又被风吹积。尊前歌罢，满空凝淡寒色。
人世会少离多，都来名利，似蝇头蝉翼。赢得长亭车马路，千古＿愁如织。
我辈情钟，匆匆相见，一笑真难得。明年谁健，梦魂飘荡南北。

### 念奴娇（和徐尉游口湖）

湖山如画，系孤篷柳岸，莫惊鱼鸟。料峭春寒花未遍，先共疏梅索笑。
一梦三年，松风依旧，萝月何曾老。邻家相问，这回真个归到。
绿鬓新点吴霜，尊前强健，不怕衰翁号。赖有风流车马客，来觅香云花岛。
似我粗豪，不通姓字，只要银瓶倒。奔名逐利，乱帆谁在天表。

### 惜分飞

易散浮云难再聚。遮莫相随百步。谁唤行人去。石湖烟浪渔樵侣。
重别西楼肠断否。多少凄风苦雨。休梦江南路。路长梦短无寻处。

### 梦玉人引

送行人去，犹追路、再相觅。天末交情，长是合堂同席。从此尊前，便
顿然少个，江南羁客。不忍匆匆，少驻船梅驿。
酒斟虽满，尚少如、别泪万千滴。欲语吞声，结心相对呜咽。灯火凄清，
笙歌无颜色。从别后，尽相忘，算也难忘今夕。

### 梦玉人引

共登临处，飘风袂、倚空碧。雨卷云飞，长有桂娥看客。箫喜生春，遍
锦城如画，雪山无色。一梦才成，怳天涯南北。
舞余歌罢，料宣华、回首尽陈迹。万里秦吴，有情应问消息。我欲归耕，
如何重来得。故人若望江南，且折梅花花相忆。

### 如梦令

罨画屏中客住。水色山光无数。斜日满江声，何处撑来小渡。休去。休去。
惊散一洲鸥鹭。

### 如梦令

两两莺啼何许。寻遍绿阴浓处。天气润罗衣，病起却忄欠微暑。休雨。休雨。
明日榴花端午。

### 菩萨蛮

小轩今日开窗了。揉蓝染碧绿阶草。檐佩可怜风。杏梢烟雨红。
飘零欢事少。鬓点吴霜早。天色不愁人。眼前无限春。

### 菩萨蛮（元夕立春）

雪林一夜收寒了。东风恰向灯前到。今夕是何年。新春新月圆。
绮丛香雾隔。犹记疏狂客。留取缕金幡。夜蛾相并看。

### 菩萨蛮

黄梅时节春萧索。越罗香润吴纱薄。丝雨日昽明。柳梢红未晴。
多愁多病后。不识曾中酒。愁病送春归。恰如中酒时。

### 临江仙

羽扇纶巾风袅袅，东厢月到蔷薇。新声谁唤出罗帏。龙须将笛绕，雁字
入筝飞。
陶写中年须个里，留连月扇云衣。周郎去后赏音稀。为君持酒听，那肯
带春归。

### 临江仙

万事灰心犹薄宦，尘埃未免劳形。故人相见似河清。恰逢梅柳动，高兴
逐春生。
卜昼匆匆还卜夜，仍须月堕河倾。明年我去白鸥盟。金闺三玉树，好问
紫霄程。

### 减字木兰花

玉烟浮动。银阙三山连海冻。翠袖阑干。不怕楼高酒力寒。
双松冻折。忽忆衰翁容易别。想见鸥边。压损年时小钓船。

### 减字木兰花

折残金菊。枨子香时新酒熟。谁伴芳尊。先问梅花借小春。
道人破戒。染酒题诗金凤带。愁病相关。不似年时酒量宽。

### 减字木兰花

波娇鬓袅。中隐堂前人意好。不奈春何。拚却轻寒透薄罗。
翦梅新曲。欲断还联三叠促。围坐风流。饶我尊前第一筹。

### 减字木兰花

枕书睡熟。珍重月明相伴宿。宝鸭金寒。香满围屏宛转山。
鸡人声杳。瑶井玉绳相对晓。黯淡窗纱。却下风帘护烛花。

### 减字木兰花

腊前三白。春到西园还见雪。红紫花迟。借作东风万玉枝。
归田计决。麦饭熟时应快活。身在高楼。心在山阴一叶舟。

### 鹧鸪天

休舞银貂小契丹。满堂宾客尽关山。从今袅袅盈盈处，谁复端端正正看。
模泪易，写愁难。潇湘江上竹枝斑。碧云日暮无书寄，寥落烟中一雁寒。

### 鹧鸪天

荡漾西湖采绿苹。扬鞭南埭哀红尘。桃花暖日茸茸笑，杨柳光风浅浅颦。
章贡水，郁孤云。多情争似桂江春。崔徽卷轴瑶姬梦，纵有相逢不是真。

### 鹧鸪天

嫩绿重重看得成。曲阑幽槛小红英。酴醿架上蜂儿闹，杨柳行间燕子轻。
春婉娩，客飘零。残花浅酒片时清。一杯且贾明朝事，送了斜阳月又生。

### 鹧鸪天（雪梅）

压蕊拈须粉作团。疏香辛苦颤朝寒。须知风月寻常见，不似层层带雪看。
春髻重，晓眉弯。一枝斜并缕金幡。酒红不解东风冻，惊怪钗头玉燕干。

### 好事近

云幕暗千山，肠断玉楼金阙。应是高唐小妇，妒姮娥清绝。
夜凉不放酒杯寒，醉眼渐生缬。何待桂华相照，有人人如月。

### 好事近

昨夜报春来，的皪岭梅开雪。携手玉人同赏，比看谁奇绝。
阑干倚遍忆多情，怕角声呜咽。与折一枝斜戴，衬鬓云梳月。

### 卜算子

凉夜竹堂虚，小睡匆匆醒。银漏无声月上阶，满地阑干影。
何处最知秋，风在梧桐井。不惜骖鸾弄玉箫，露湿衣裳冷。

### 卜算子

云压小桥深，月到重门静。冷蕊疏枝半不禁，更著横窗影。
回首故园春，往事难重省。半夜清香入梦来，从此熏炉冷。

### 三登乐

一碧鳞鳞，横万里、天垂吴楚。四无人、舻声自语。向浮云，西下处，
水村烟树。何处系船，暮涛涨浦。
正江南、摇落后，好山无数。尽乘流、兴来便去。对青灯、独自叹，一
生羁旅。敧枕梦寒，又还夜雨。

### 三登乐

路辅横塘，风卷地、水肥帆饱。眼双明、旷怀浩渺。问菟裘、无恙否，
天教重到。木落雾收，故山更好。
过溪门、休荡桨，恐惊鱼鸟。算年来、识翁者少。喜山林、踪迹在，何
曾如扫。归鬓任霜，醉红未老。

### 三登乐

今夕何朝，披岫幌、云关重启。引冰壶、素空似洗。卷帘中、敧枕上，
月星浮水。天镜夜明，半窗万里。
盼庭柯、都老大，树犹如此。六年前、转头未几。唤邻翁、来话旧，同
篘新蚁。秉烛夜阑，又疑梦里。

### 三登乐

方帽冲寒，重检校、旧时农圃。荒三径、不知何许。但姑苏台下，有苍
然平楚。人笑此翁，又来访古。
况五湖、元自有，扁舟祖武。记沧洲、白鸥伴侣。叹年来、孤负了，一
蓑烟雨。寂寞暮潮，唤回棹去。

### 浪淘沙

黯淡养花天。小雨能慳。烟轻云薄有无间。官柳丝丝都绿遍，犹有春寒。
空翠湿征鞍。马首千山。多情若是肯俱还。别有玉杯承露冷，留共君看。
玉杯，官舍中牡丹绝品也。

### 虞美人（寄人觅梅）

霜余好探梅消息。日日溪桥侧。不如君有似梅人。歌里工颦妍笑、两眉春。
疏枝冷蕊风情少。却称衰翁老。从教来作静中邻。冷淡无言无笑、也无颦。

### 虞美人

落梅时节冰轮满。何似中秋看。琼楼玉宇一般明。只危邖娥添了、万枝灯。
锦江城下杯残后。还照鄞江酒。天东相见说天西。除却衰翁和月、更谁知。

### 虞美人

玉箫惊报同云重。仍怪金瓶冻。清明将近雪花翻。不道海棠消瘦、柳丝寒。
王孙沈醉狨毡幕。谁怕罗衣薄。烛灯香雾两厌厌。仿佛有人愁损、上眉尖。

### 虞美人（红木犀）

谁将击碎珊瑚玉。装上交枝粟。恰如娇小万琼妃。涂罢额黄嫌怕、污燕支。
夜深未觉清香绝。风露落溶月。满身花景弄凄凉。无限月和风露、一齐香。

### 醉落魄（元夕）

春城胜绝。暮林风舞催花发。垂云卷尽添空阔。吹上新年，美满十分月。
红蕖影下勾丝抹。老来牵强随时节。无人知道心情别。惟有蛾儿，惊见
鬓边雪。

### 白玉楼步虚词

> 琪树垂珠网，夹阶两旁。绿霄之外，周以玉阑，阑外方是碧落。阶所
接亦玉池，中间涌起玉楼三重，千门万户，无非连璐重璧。屋覆金瓦，屋
山缀红牙垂榼。四檐黄帘皆卷，楼中帝座，依约可望。红云自东来，云中
虚皇乘玉辂，驾两金龙。侍卫可见者：灵官法服骑而夹侍二人，力士黄麾
前导二人，仪剑四人，金围子四人，夹辂黄幡二人，五色戟带二人，珠幢
二人；金龙旗四人，负纳陛而后从二人。云头下垂，将至玉阶，楼前仙官
冠帔出迎，方下阶，双舞鹤行前。云驾之旁，又有红云二：其一，仙官立
幢节间，其二，女乐并奏。玉楼之后，又有小玉楼六，其制如前，宝光祥云，
前后蔽亏，或隐或现。小案之前，独为金地，亦有仙官自金地下迎。傍小
楼最高处，有飞桥直瑶台，仙人度桥登台以望。名数可纪者，大略如此。
若其景趣高妙、碧落浮黎、青冥风露之境，则览者可以神会，不能述于笔端。
此画运思超绝，必梦游帝所者彷佛得之，非世间俗史意匠可到。明窗净几
尽卷展玩，恍然便觉身在九霄三景之上，奇事不可以不识。简斋有水府法
驾导引歌词，乃倚其体，作步虚词六章，以遗从善。羽人有不俗者，使歌
之于清风明月之下，虽未得仙亦足以豪矣

珠霄境，却似化人宫。梵气弥罗融万象，玉楼十二倚清空。一片宝光中。

### 白玉楼步虚词（六之二）

浮黎路，依约太微间。雪色宝阶千万丈，人间遥作白虹看。幢节度高寒。

### 白玉楼步虚词（六之三）

罡风起，背负玉虚廷。九素烟中寒一色，扶阑四面是青冥。环拱万珠星。

### 白玉楼步虚词（六之四）

流铃响，龙驭籋云来。夹道骞华笼彩仗，红云扶辂辗天街。迎驾鹤毰毸。

### 白玉楼步虚词（六之五）

钧天奏，流韵满空明。琪树玲珑珠网碎，仙风吹作步虚声。相和八鸾鸣。

### 白玉楼步虚词（六之六）

楼阑外，辇道插非烟。闲上郁萧台上看，空歌来自始青天。扬袂揖飞仙。

### 霜天晓角（梅）

晚晴风歇。一夜春威折。脉脉花疏天淡，云来去、数枝雪。
胜绝。愁亦绝。此情谁共说。惟有两行低雁，知人倚、画楼月。

### 玉楼春（牡丹）

云横水绕芳尘陌。一万重花春拍拍。蓝桥仙路不崎岖，醉舞狂歌容倦客。
真香解语人倾国。知是紫云谁敢觅。满蹊桃李不能言，分付仙家君莫惜。

### 醉落魄（海棠）

马蹄尘扑。春风得意笙歌逐。款门不问谁家竹。只拣红妆，高处烧银烛。
碧鸡坊里花如屋。燕王宫下花成谷。不须悔唱关山曲。只为海棠，也合
来西蜀。

### 菩萨蛮（木芙蓉）

冰明玉润天然色。凄凉拚作西风客。不肯嫁东风。殷勤霜露中。
绿窗梳洗晚。笑把玻璃盏。斜日上妆台。酒红和困来。

### 眼儿媚（萍乡道中乍晴，卧舆中，困甚，小憩柳塘）

酣酣日脚紫烟浮。妍暖破轻裘。困人天色，醉人花气，午梦扶头。
春慵恰似春塘水，一片縠纹愁。溶溶泄泄，东风无力，欲皱还休。

### 惜分飞（南浦舟中与江西帅漕酌别，夜后忽大雪）

画戟锦车皆雅故。箫鼓留连客住。南浦春波暮。难忘罗袜生尘处。
明日船旗应不驻。且唱断肠新句。卷尽珠帘雨。雪花一夜随人去。

### 菩萨蛮（湘东驿）

客行忽到湘东驿。明朝真是潇湘客。晴碧万重云。几时逢故人。
江南如塞北。别后书难得。先自雁来稀。那堪春半时。

### 满江红（清江风帆甚快，作此，与客剧饮歌之）

千古东流，声卷地、云涛如屋。横浩渺、樯竿十丈，不胜帆腹。夜雨翻
江春浦涨，船头鼓急风初熟。似当年、呼禹乱黄川，飞梭速。
击楫誓，空惊俗。休拊髀，都生肉。任炎天冰海，一杯相属。荻笋蒌芽
新入馔，鹍弦凤吹能翻曲。笑人间、何处似尊前，添银烛。

### 谒金门（宜春道中野塘春水可喜，有怀旧隐）

塘水碧。仍带面尘颜色。泥泥縠纹无气力。东风如爱惜。
恰似越来溪侧。也有一双鸂鶒。只欠柳丝千百尺。系船春弄笛。

### 秦楼月（寒食日湖南提举胡元高家席上闻琴）

湘江碧。故人同作湘中客。湘中客。东风回雁，杏花寒食。
温温月到蓝桥侧。醒心弦里春无极。春无极。明朝残梦，马嘶南陌。

### 醉落魄

雪晴风作。松梢片片轻鸥落。玉楼天半褰珠箔。一笛梅花，吹裂冻云幕。
去年小猎漓山脚。弓刀湿遍犹横槊。今年翻怕貂裘薄。寒似去年，人比
去年觉。

### 霜天晓角

少年豪纵。袍锦团花凤。曾是京城游子，驰宝马、飞金鞚。
旧游浑似梦。鬓点吴霜重。多少燕情莺意，都泻入、玻璃瓮。
醉落魄
栖乌飞绝。绛河绿雾星明灭。烧香曳簟眠清樾。花久影吹笙，满地淡黄月。
好风碎竹声如雪。昭华三弄临风咽。鬓丝撩乱纶巾折。凉满北窗，休共
软红说。

### 朝中措

长年心事寄林扃。尘鬓已星星。芳意不如水远，归心欲与云平。
留连一醉，花残日永，雨后山明。从此量船载酒，莫教闲却春情。

### 水龙吟（寿留守）

仙翁家在丛霄，五云八景来尘表。黄扉紫闼，化钧高妙，风霆挥扫。漠
北寒烟，峤南和气，笑谈都了。自玉麟归去，金牛再款，却回首、人间少。
天与丹台旧籍，笑苍生、祝公难老。春葩秋叶，暄寒易变，壶天长好。
物外新闻，凤歌鸾翥，龙蟠虎绕。想如心高会，寒霜夜永，尽横参晓。

### 酹江月（严子陵钓台）

浮生有几，叹欢娱常少，忧愁相属。富贵功名皆由命，何必区区仆仆。
燕蝠尘中，鸡虫影里，见了还追逐。山间林下，几人真个幽独。
谁似当日严君，故人龙衮，独抱羊裘宿。试把渔竿都掉了，百种千般拘束。
两岸烟林，半溪山影，此处无荣辱。荒台遗像，至今嗟咏不足。

### 玉楼春

佳人无对甘幽独。竹雨松风相澡浴。山深翠袖自生寒，夜久玉肌元不粟。
却寻千树烟江曲。道骨仙风终绝俗。绛裙缟袂各朝元，只有散仙名萼绿。

### 菩萨蛮（寓直晚对内殿）

彤楼鼓密催金钥。沉沉青琐重重幕。宣唤晚朝天。五云笼暝烟。
风急东华路。暖扇遮微雨。香雾扑人衣。上林乌满枝。

### 水调歌（人日）

元日至人日，未有不阴时。新年叶气，无处人物不熙熙。万岁声从天下，
一札恩随春到，光采动天鸡。寿域偏寰海，直过雪山西。
忆曾预，宣玉册，捧金卮。如今万里，魂梦空绕五云飞。想见大庭宫馆，
重起三山楼观，双指赭黄衣。此会古无有，何止古来稀。

### 浣溪沙（江村道中）

十里西畴熟稻香。槿花篱落竹丝长。垂垂山果挂青黄。浓雾知秋晨气润，
薄云遮日午阴凉。不须飞盖护戎装。

### 破阵子（祓禊）

漂泊天隅佳节，追随花下群贤。只欠山阴修禊帖，却比兰亭有管弦。舞
裙香未湔。泪竹斑中宿雨，折桐雪里蛮烟。唤起杜陵饥客恨，人在长安曲水边。
碧云千叠山。

### 鹧鸪天（席上作）

楼观青红倚快晴。惊看陆地涌蓬瀛。南园花影笙歌地，东岭松风鼓角声。
山绕水，水萦城。柳边沙外古今情。坐中更有挥毫客，一段风流画不成。

### 水调歌头

万里筹边处，形胜压坤维。恍然旧观重见，鸳瓦拂参旗。夜夜东山衔月，
日日西山横雪，白羽弄空晖。人语半霄碧，惊倒路傍儿。分弓了，看剑罢，
倚兰时。苍茫平楚无际，千古锁烟霏。野旷岷嶓江动，天阔崤函云拥，太白
暝中低。老矣汉都护，却望玉关归。

### 木兰花慢（送郑伯昌）

古人吾不见，君莫是、郑当时。更筑就山房，躬耕谷口，名动京师。诸
公任他衮衮，与杜陵野老共襟期。有客至门先喜，得钱沽酒何疑。
昔年连辔柳边归。陈迹恍难追。况种桃道士，看花才子，回首皆非。相
逢故人问讯，道刘郎去久无诗。把做一场春梦，觉来莫要寻思。

### 鹧鸪天

仗下仪容笔下文。天风驾鹤住仙真。榴花三日迎端午，蕉叶千春纪诞辰。
经国志，立朝身。暂烦高手活吴民。明朝莫遣书丹篆，怕引新符刻玉麟。

### 洞仙歌

碧城风物，有湖中天地。长笑义娥不停轨。记蟠桃枝上，金母嗔尝，回首处，
还又三千岁矣。
料仙人拊顶，曾授长生，名在云琼赐书里。懒上郁萧台，应厌高寒，飘然下，
赤城游戏。且山泽留连作臞仙，不要管蓬莱海中尘起。

### 西江月

樱笋园林绿暗，槐榆院落清和，年年高会引笙歌，戏彩人随燕贺。
一笑难逢身健，十分休惜颜酡。还将瓜枣送金荷，遍照金章满座。

### 临江仙

功行三千宜五福，长生何假金丹。从教沧海又成田。琼枝春不老，壁月
夜长妍。
上界从来官府满，何妨游戏人间。年年强健到樽前。莫辞杯潋滟，君是
酒中仙。

### 鹧鸪天

绣户当年瑞气充。紫阳驾鹤下天风。万山秀色浑钟尽，六月炎光一洗空。
蕉叶满，彩衣重。刻符持节尽人雄。坐中金母欣余庆，劝醉周公劝鲁公。

### 满江红

天气新晴，寻昨梦，池塘春早。雨过湔裙，水上柳丝风袅。却忆去年今日，
桃花人面依前好。怪今年、酒量却添多，银杯小。
谁劝我，玉山倒。催细抹，翻新调。渐金狎压锦，喷首云绕。笼柏飞来
双翠袖，弓弯内样人间少。为留连、春色伴山翁，都休老。

### 清平乐

降嵩储昴，仙驭来尘表。身佩安危人不老。化国风光长好。
功名南北天涯，欢声蛮峤胡沙。草木何□□露，小春桃李都花。

### 清平乐

何须轻举，上界多官府。身似灵光长镇鲁。俯仰人间今古。
雨余帘卷江流，朱颜流映琼舟。不假岗陵□寿，西山低似西楼。