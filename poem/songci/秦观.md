### <font color=green>浣溪沙</font>
<font face="楷体" color=red>
漠漠轻寒上小楼，晓阴无赖似穷秋。  
淡烟流水画屏幽。  

自在飞花轻似梦，无边丝雨细如愁。  
宝帘闲挂小银钩。  

</font>

### <font color=green>望海潮（四之一）</font>
<font face="楷体" color=red>
星分牛斗，疆连淮海，扬州万井提封。  
花发路香，莺啼人起，珠帘十里东风。  
豪俊气如虹。  
曳照春金紫，飞盖相从。  
巷入垂杨，画桥南北翠烟中。  

追思故国繁雄。  
有迷楼挂斗，月观横空。  
纹锦制帆，明珠溅雨，宁论爵马鱼龙。  
往事逐孤鸿。  
但乱云流水，萦带离宫。  
最好挥毫万字，一饮拚千钟。  

</font>

### <font color=green>望海潮（四之二）</font>
<font face="楷体" color=red>
秦峰苍翠，耶溪潇洒，千岩万壑争流。  
鸳瓦雉城，谯门画戟，蓬莱燕阁三休。  
天际识归舟。  
泛五湖烟月，西子同游。  
茂草台荒，苎萝村冷起闲愁。  

何人览古凝眸。  
怅朱颜易失，翠被难留。  
梅市旧书，兰亭古墨，依稀风韵生秋。  
狂客鉴湖头。  
有百年台沼，终日夷犹。  
最好金龟换酒，相与醉沧洲。  

</font>

### <font color=green>望海潮（四之三）</font>
<font face="楷体" color=red>
梅英疏淡，冰澌溶泄，东风暗换年华。  
金谷俊游，铜驼巷陌，新晴细履平沙。  
长记误随车。  
正絮翻蝶舞，芳思交加。  
柳下桃蹊，乱分春色到人家。  

西园夜饮鸣笳。  
有华灯碍月，飞盖妨花。  
兰苑未空，行人渐老，重来是事堪嗟。  
烟暝酒旗斜。  
但倚楼极目，时见栖鸦。  
无奈归心，暗随流水到天涯。  

</font>

### <font color=green>望海潮（四之四）</font>
<font face="楷体" color=red>
奴如飞絮，郎如流水，相沾便肯相随。  
微月户庭，残灯帘幕，匆匆共惜佳期。  
才话暂分携。  
早抱人娇咽，双泪红垂。  
画舸难停，翠帏轻别两依依。  

别来怎表相思。  
有分香帕子，合数松儿。  
红粉脆痕，青笺嫩约，丁宁莫遣人知。  
成病也因谁。  
更自言秋杪，亲去无疑。  
但恐生时注著，合有分于飞。  

</font>

### <font color=green>水龙吟</font>
<font face="楷体" color=red>
小楼连远横空，下窥绣毂雕鞍骤。  
朱帘半卷，单衣初试，清明时候。  
破暖轻风，弄晴微雨，欲无还有。  
卖花声过尽，斜是院落，红成阵、飞鸳甃。  

玉佩丁东别后，怅佳期、参差难又。  
名缰利锁，天还知道，和天也瘦。  
花下重门，柳边深巷，不堪回首。  
念多情但有，当时皓月，向人依旧。  

</font>

### <font color=green>八六子</font>
<font face="楷体" color=red>
倚危亭。  
恨如芳草，萋萋刬尽还生。  
念柳外青骢别后，水边红袂分时，怆然暗惊。  

无端天与娉婷。  
**夜月一帘幽梦，春风十里柔情。**  
怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。  
正销凝。  
黄鹂又啼数声。  

</font>

### <font color=green>风流子</font>
<font face="楷体" color=red>
东风吹碧草，年华换、行客老沧洲。  
见梅吐旧英，柳摇新绿，恼人春色，   
还上枝头，寸心乱，北随云黯黯，东逐水悠悠。  
斜日半山，暝烟两岸，数声横笛，一叶扁舟。  

青门同携手，前欢记、浑似梦里扬州。  
谁念断肠南陌，回首西楼。  
算天长地久，有时有尽，奈何绵绵，此恨难休。  
拟待倩人说与，生怕人愁。  

</font>

### <font color=green>梦杨州</font>
<font face="楷体" color=red>
晚云收。  
正柳塘、烟雨初休。  
燕子未归，恻恻轻寒如秋。  
小阑外、东风软，透绣帏、花蜜香稠。  
江南远，人何处，鹧鸪啼破春愁。  

长记曾陪燕游。  
酬妙舞清歌，丽锦缠头。  
殢酒为花，十载因谁淹留。  
醉鞭拂面归来晚，望翠楼、帘卷金钩。  
佳会阻，离情正乱，频梦扬州。  

</font>

### <font color=green>满庭芳（三之一）</font>
<font face="楷体" color=red>
山抹微云，天连衰草，画角声断谯门。  
暂停征棹，聊共引离尊。  
多少蓬莱旧事，空回首、烟霭纷纷。  
斜阳外，寒鸦万点，流水绕孤村。  

销魂。  
当此际，香囊暗解，罗带轻分。  
谩赢得、青楼薄幸名存。  
此去何时见也，襟袖上、空惹啼痕。  
伤情处，高城望断，灯火已黄昏。  

</font>

### <font color=green>满庭芳（三之二）</font>
<font face="楷体" color=red>
红蓼花繁，黄芦叶乱，夜深玉露初零。  
霁天空阔，云淡梦江清。  
独棹孤蓬小艇，悠悠过、烟渚沙汀。  
金钩细，丝纶慢卷，牵动一潭星。  

时时，横短笛，清风皓月，相与忘形。  
任人笑生涯，泛梗飘萍。  
饮罢不妨醉卧，尘劳事、有耳谁听。  
江风静，日高未起，枕上酒微醒。  

</font>

### <font color=green>满庭芳（三之三）</font>
<font face="楷体" color=red>
碧水惊秋，黄云凝暮，败叶零乱空阶。  
洞房人静，斜月照徘徊。  
又是重阳近也，几处处，砧杵声催。  
西窗下，风摇翠竹，疑是故人来。  

伤怀。  
增怅望，新欢易失，往事难猜。  
问篱边黄菊，知为谁开。  
谩道愁须殢酒，酒未醒、愁已先回。  
凭阑久，金波渐转，白露点苍苔。  

</font>

### <font color=green>鹊桥仙</font>
<font face="楷体" color=red>
纤云弄巧，飞星传恨，银汉迢迢暗度。  
金风玉露一相逢，便胜却、人间无数。  

柔情似水，佳期如梦，忍顾鹊桥归路。  
两情若是久长时，又岂在、朝朝暮暮。  

</font>

### <font color=green>减字木兰花</font>
<font face="楷体" color=red>
天涯旧恨。  
独自凄凉人不问。  
欲见回肠。  
断尽金炉小篆香。  

黛蛾长敛。  
任是春风吹不展。  
困倚危楼。  
过尽飞鸿字字愁。  

</font>

#### <font color=green>踏莎行</font>
<font face="楷体" color=red>
雾失楼台，月迷津渡。  
桃源望断无寻处。  
可堪孤馆闭春寒，杜鹃声里斜阳暮。  

驿寄梅花，鱼传尺素。  
砌成此恨无重数。  
郴江幸自绕郴山，为谁流下潇湘去。  

</font>

### <font color=green>丑奴儿</font>
<font face="楷体" color=red>
夜来酒醒清无梦，愁倚阑干。  
露滴轻寒。  
雨打芙蓉泪不干。  

佳人别后音尘悄，瘦尽难拚。  
明月无端。  
**已过红楼十二间。**  
</font>



