#### 水调歌头（送章德茂大卿使虏）

不见南师久，谩说北群空。当场只手，毕竟还我万夫雄。自笑堂堂汉使，得似洋洋河水，依旧只流东。且复穹庐拜，曾向藁街逢。
尧之都，舜之壤，禹之封。於中应有，一个半个耻臣戎。万里腥膻如许，千古英灵安在，磅礴几时通。胡运何须问，赫日自当中。


#### 念奴娇（至金陵）

江南春色，算来是、多少胜游清赏。妖冶廉纤，只做得，飞鸟向人偎傍。地辟天开，精神朗慧，到底还京样。人家小语，一声声近清唱。
因念旧日山城，个人如画，已作中州想。邓禹笑人无限也，冷落不堪惆怅。秋水双明，高山一弄，著我些悲壮。南徐好住，片帆有分来往。


#### 贺新郎（同刘元实唐兴正陪叶丞相饮）

修竹更深处。映帘栊、清阴障日，坐来无暑。水激泠泠如何许。跳碎危栏玉树。都不系、人间朝暮。东阁少年今老矣，况樽中有酒嫌推去。犹著我，名流语。
大家绿野陪容与。算等闲、过了薰风，又还商素。手弄柔条人健否。犹忆当时雅趣。恩未报、恐成辜负。举目江河休感涕，念有君如此何愁虏。歌未罢，谁来舞。


#### 满江红（怀韩子师尚书）

曾洗乾坤，问何事、雄图顿屈。试著眼、阶除当下，又添英物。北向争衡幽愤在，南来遗恨狂酋失。算凄凉部曲几人存，三之一。
诸老尽，郎君出。恩未报，家何恤。念横飞直上，有时还戢。笑我只知存饱暖，感君元不论阶级。休更上百尺旧家楼，尘侵帙。


#### 桂枝香（观木樨有感寄吕郎中）

天高气肃。正月色分明，秋容新沐。桂子初收，三十六宫都足。不辞散落人间去，怕群花、自嫌凡俗。向他秋晚，唤回春意，几曾幽独。
是天上、余香剩馥。怪一树香风，十里相续。坐对花旁，但见色浮金粟。芙蓉只解添秋思，况东篱、凄凉黄菊。入时太浅，背时太远，爱寻高躅。


#### 三部乐（七月送丘宗卿使虏）

小屈穹庐，但二满三平，共劳均佚。人中龙虎，本为明时而出。只合是、端坐王朝，看指挥整办，扫荡飘忽。也持汉节，聊过旧家宫室。
西风又还带暑，把征衫著上，有时披拂。休将看花泪眼，闻弦□骨。对遗民、有如皎日。行万里、依然故物。入奏几策，天下里、终定于一。


#### 水调歌头（癸卿九月十五日寿朱元晦）

人物从来少，篱菊为谁黄。去年今日，倚楼还是听行藏。未觉霜风无赖，好在月华如水，心事楚天长。讲论参洙泗，杯酒到虞唐。
人未醉，歌宛转，兴悠扬。太平胸次，笑他磊磈欲成狂。且向武夷深处，坐对云烟开敛，逸思入微茫。我欲为君寿，何许得新腔。


#### 念奴娇（登多景楼）

危楼还望，叹此意、今古几人曾会。鬼设神施，浑认作、天限南疆北界。一水横陈，连岗三面，做出争雄势。六朝何事，只成门户私计。
因笑王谢诸人，登高怀远，也学英雄涕。凭却长江管不到，河洛腥膻无际。正好长驱，不须反顾，寻取中流誓。小儿破贼，势成宁问疆场。


#### 贺新郎（寄辛幼安和见怀韵）

老去凭谁说。看几番、神奇臭腐，夏裘冬葛。父老长安今余几，后死无仇可雪。犹未燥、当时生发。二十五弦多少恨，算世间、那有平分月。胡妇弄，汉宫瑟。
树犹如此堪重别。只使君、从来与我，话头多合。行矣置之无足问，谁换妍皮痴骨。但莫使、伯牙弦绝。九转丹砂牢拾取，管精金、只是寻常铁。龙共虎，应声裂。


#### 瑞云浓慢（六月十一日寿罗春伯）

蔗浆酪粉，玉壶冰醑，朝罢更闻宣赐。去天咫尺，下拜再三，幸今有母可遗。年年此日，共道月入怀中最贵。向暑天，正风云会遇，有恁嘉瑞。
鹤冲霄，鱼得水。一超便、直入神仙地。植根江表，开拓两河，做得黑头公未。骑鲸赤手，问如何、长鞭尺＿。向来王谢风流，只今管是。


#### 阮郎归（重午寿外舅）

波光渺渺浸晴陂。有亭湖岸西。芰荷香拂柳丝垂。升堂献寿卮。
红约腕，绿侵衣。愿祝届期颐。花间妙语欲无诗。一年歌一词。


#### 祝英台近（六月十一日送叶正则如江陵）

驾扁舟，冲剧暑。千里江上去。夜宿晨兴，一一旧时路。百年忘了旬头，被人馋破，故纸里、是争雄处。
怎生诉。欲待细与分疏，其如有凭据。包里生鱼，活底怎遭遇。相逢樽酒何时，征衫容易，君去也、自家须住。


#### 蝶恋花（甲辰寿元晦）

手捻黄花还自笑。笑比渊明，莫也归来早。随世功名浑草草。五湖却共繁华老。
冷淡家生冤得道。旖旎妖娆，春梦如今觉。管个岁华须到了。此花之后花应少。


#### 水调歌头（和吴允成游灵洞韵）

人爱新来景，龙认旧时湫。不论三伏，小住便觉凛生秋。我自醉眠其上，任是水流其下，湍激若为收。世事如斯去，不去为谁留。
本无心，随所寓，触虚舟。东山始末，且向灵洞与沈浮。料得神仙窟穴，争似提封万里，大小几琉球。但有君才具，何用问时流。


#### 念奴娇（送戴少望参选）

西风带暑，又还是、长途利牵名役。我已无心，君因甚，更把青衫为客。邂逅卑飞，几时高举不露真消息。大家行处，到头须管行得。
何处寻取狂徒，可能著意，更问渠侬骨。天上人间，最好是、闹里一般岑寂。瀛海无波，玉堂有路，稳著青霄翼。归来何事，眼光依旧生碧。


#### 卜算子（九月十八日寿徐子才）

悄静菊花天，洗尽梧桐雨。倍九周遭烂熳开，祝寿当头取。
顶戴御袍黄，叠秀金棱吐。仙种花容晚节香，人愿争先睹。


#### 贺新郎（酬辛幼安再用韵见寄）

离乱从头说。爱吾民、金缯不爱，蔓藤累葛。壮气尽消人脆好，冠盖阴山观雪。亏杀我、一星星发。涕出女吴成倒转，问鲁为齐弱何年月。丘也幸，由之瑟。
斩新换出旗麾别。把当时、一椿大义，拆开收合。据地一呼吾往矣，万里摇肢动骨。这话霸、又成痴绝。天地洪炉谁扇鞲，算於中、安得长坚铁。淝水破，关东裂。


#### 垂丝钓（九月七日自寿）

菊花细雨。萧萧红蓼汀渚。景物渐幽，风致如许。秋未暮。又值吾初度。
看天宇。正澄清欲往，登高未也，红尘当面飞舞。几人吊古。乌帽牢收取。短发还羞觑。遐寿身、近五云深处。


#### 彩凤飞（十月十六日寿钱伯同）

人立玉，天如水，特地如何撰。海南沈烧著，欲寒犹暖。算从头，有多少、厚德阴功，人家上，一一旧时香案。 㬠经惯。
小驻吾州才尔，依然欢声满。莫也教、公子王孙眼见。这些儿、颖脱处，高出书卷。经纶自入手，不了判断。


#### 鹧鸪天（怀王道甫）

落魄行歌记昔游。头颅如许尚何求。心肝吐尽无余事，口腹安然岂远谋。
才怕暑，又伤秋。天涯梦断有书不。大都眼孔新来浅，羡尔微官作计周。


#### 谒金门（送徐子宜如新安）

新雨足。洗尽山城袢褥。见说好峰三十六。峰峰如立玉。
四海英游追逐。事业相时伸缩。入境德星须做福。只愁金诏趣。


#### 天仙子（七月十五日寿内）

一夜秋光先著柳。暑力平明羞失守。西风不放入帘帏，饶永昼沈烟透。半月十朝秋定否。
指点芙蕖凝伫久。高处成莲深处藕。百年长共月团圆，女进男，酒称寿。一点浮云人似旧。


#### 水调歌头（和赵用锡）

事业随人品，今古几麾旌。向来谋国，万事尽出汝书生。安识鲲鹏变化，九万里风在下，如许上南溟。斥鷃旁边笑，河汉一头倾。
叹世间，多少恨，几时平。霸图消歇，大家创见又成惊。邂逅汉家龙种，正尔乌纱白纻，驰鹜觉身轻。樽酒从渠说，双眼为谁明。


#### 洞仙歌（丁未寿朱元晦）

秋容一洗，不受凡尘涴。许大乾坤这回大。向上头，些子是雕鹗搏空，篱底下，只有黄花几朵。
骑鲸汗漫，那得人同坐。赤手丹心扑不破。问唐虞、禹汤文武，多少功名，犹自是、一点浮云铲过。且烧却、一瓣海南沈，任拈取、千年陆沈奇货。


#### 祝英台近（九月一日寿俞德载）

嫩寒天，金气雨，揽断一秋事。仝样霏微，还作小晴意。世间万宝都成，些儿无欠，只待与、黄花为地。
好招致。对此郁郁葱葱，新篘未成醉。翻手为云，造物等儿戏。也知富贵来时，一班呈露，便做出人中祥瑞。


#### 踏莎行（怀叶八十推官）

书册如仇，旧游浑讳。有怀不断人应异。千山上去梦魂轻，片帆似下蛮溪水。
已共酒杯，长坚海誓。见君忽忘花前醉。从来解事苦无多，不知解到毫芒未。


#### 南乡子（高等永嘉诸友相饯）

人物满东瓯。别我江心识俊游。北尽平芜南似画，中流。谁系龙骧万斛舟。
去去几时休。犹自潮来更上头。醉墨淋漓人感旧，离愁。一夜西风似夏不。


#### 三部乐（七月廿六日寿王道甫）

入脚西风，渐去去来来，早三之一。春花无数，毕竟何如秋实。不须待、名品如麻，试为君屈指，是谁层出。
十朝半月，争看搏空霜鹘。从来别真共假，任盘根错节，更饶仓卒。还他济时好手，封侯奇骨。没些儿、媻姗勃窣也不是、峥嵘突兀。百二十岁，管做彻，元分人物。


#### 贺新郎（怀辛幼安用前韵）

话杀浑闲说。不成教、齐民也解，为伊为葛。樽酒相逢成二老，却忆去年风雪。新著了、几茎华发。百世寻人犹接踵，叹只今两地三人月。写旧恨，向谁瑟。
男儿何用伤离别。况古来、几番际会，风从云合。千里情亲长晤对，妙体本心次骨。卧百尺、高楼斗绝。天下适安耕且老，看买犁卖剑平家铁。壮士泪，肺肝裂。


#### 点绛唇（咏梅月）

一夜相思，水边清浅横枝瘦。小窗如昼，情共香俱透。
清入梦魂，千里人长久。君知否。雨孱云愁。格调还依旧。


#### 点绛唇（圣节）

电绕璇枢，此时昌运生真主。庆联簪组。喜气生绵宇。
宴启需云，湛露恩均布。锵韶沪。凤歌鸾舞。玉斗飞香醑。


#### 点绛唇

碧落蟠桃，春风种在琼瑶苑。几回花绽。一子千年见。
香染丹霞，摘向流虹旦。深深愿。万年天算。玉颗常来献。


#### 点绛唇

烟雨楼台，晓来独上无滋味。落花流水。掩映渔樵市。
酒圣诗狂，只遣愁无计。频凝睇。问人天际。曾见归舟未。


#### 南歌子

池草抽新碧，山桃褪小红。寻春闲过小园东。春在乱花深处、鸟声中。
游镫归敲月，春衫醉舞风。谁家三弄学元戎。吹起闲愁、容易上眉峰。


#### 好事近

篱菊吐寒花，香弄小园秋色。携手画阑西畔，忆去年同摘。
小亭依旧锁西风，往事已无迹。懒向碧云深处，问征鸿消息。


#### 好事近

横玉叫清宵，帘外月侵残烛。人在画楼高处，倚阑干几曲。
穿云裂石韵悠扬，风细断还续。惊落小梅香粉，点一庭苔绿。


#### 好事近（咏梅）

的皪两三枝，点破暮烟苍碧。好在屋檐斜入，傍玉奴横笛。
月华如水过林塘，花阴弄苔石。欲向梦中飞蝶，恐幽香难觅。


#### 浣溪沙

小雨翻花落画檐。兰堂香注酒重添。花枝能语出朱帘。
缓步金莲移小小，持杯玉笋露纤纤。此时谁不醉厌厌。


#### 采桑子

桃花已作东风笑，小蕊嫣然。春色暄妍。缓步烟霞到洞天。
一杯满泻蒲桃绿，且共留连。醉倒花前，也占红香影里眠。


#### 朝中措

蓼花风淡水云纤。倚阁卷重帘。索寞败荷翠减，萧疏晚□红添。
魂销天末，眉横远岫，斜挂新蟾。谁信故人千里，此时却到眉尖。


#### 柳梢青

柳丝烟织。掩映小池，鳞鳞波碧。几片飞花，半檐残雨，长亭愁寂。
凭高望断江南，怅千里、疏烟淡日。斗草风流，弄梅情分，教人思忆。


#### 浪淘沙

霞尾卷轻绡。柳外风摇。断虹低系碧山腰。古往今来离别地，烟水迢迢。
归雁下平桥。目断魂销。夕阳无限江皋。杨柳杏花相对晚，各自无聊。


#### 浪淘沙（梅）

院落晓风酸。春入西园。芳英吹破玉阑干。墙外红尘飞不到，彻骨清寒。
清浅小堤湾。瘦竹团栾。水光疏影有无间。仿佛浣沙溪上见，波面云鬟。


#### 小重山

碧幕霞绡一缕红。槐枝啼宿鸟，冷烟浓。小楼愁倚画阑东。黄昏月，一笛碧云风。
往事已成空。梦魂飞不到，楚王宫。翠绡和泪暗偷封。江南阔，无处觅征鸿。


#### 转调踏莎行（上巳道中作）

洛浦尘生，巫山梦断。旗亭烟草里，春深浅。梨花落尽，酴醿又绽。天气也似，寻常庭院。
向晚情怀，十分恼乱。水边佳丽地，近前细看。娉婷笑语，流觞美满。意思不到，夕阳孤馆。


#### 品令（咏雪梅）

潇洒林塘暮。正迤逦、香风度。一番天气，又添作琼枝玉树。粉蝶无踪，疑在落花深处。
深沈庭院，也卷起、重帘否。十分春色，依约见了，水村竹坞。怎向江南，更说杏花烟雨。


#### 最高楼（咏梅）

春乍透，香早暗偷传。深院落，斗清妍。紫檀枝似流苏带，黄金须胜辟寒钿。更朝朝，琼树好，笑当年。
花不向沈香亭上看。树不著唐昌宫里玩。衣带水，隔风烟。铜华不御凌波处，蛾眉淡扫至尊前。管如今，浑似了，更堪怜。


#### 青玉案

武陵溪上桃花路。见征骑、匆匆去。嘶入斜阳芳草渡。读书窗下，弹琴石上，留得销魂处。
落花冉冉春将暮。空写池塘梦中句。黄犬书来何日许。辋川轻舸，杜陵尊酒，半夜灯前雨。


#### 诉衷情

独凭江槛思悠悠。斜日堕林邱。鸳鸯属玉飞处，急桨荡轻舟。
红蓼岸，白苹洲。夜来秋。数声渔父，一曲水仙，歌断还愁。


#### 南乡子

风雨满苹洲。绣阁银屏一夜秋。当日袜尘何处去，溪楼。怎对烟波不泪流。
天际目归舟。浪卷涛翻一叶浮。也似我侬魂不定，悠悠。宋玉方悲庾信愁。


#### 一丛花（溪堂玩月作）

冰轮斜辗镜天长。江练隐寒光。危阑醉倚人如画，隔烟村、何处鸣根。乌鹊倦栖，鱼龙惊起，星斗挂垂杨。
芦花千顶水微茫。秋色满江乡。楼台恍似游仙梦，又疑是、洛浦潇湘。风露浩然，山河影转，今古照凄凉。


#### 清平乐

银屏绣阁。不道鲛绡薄。嘶骑匆匆尘漠漠。还过夕阳村落。
乱山千叠无情。今宵遮断愁人。两处香消梦觉，一般晓月秋声。


#### 渔家傲（重阳日作）

漠漠平沙初落雁。黄花浊酒情何限。红日渐低秋渐晚。听客劝。金荷莫诉真珠满。
坐上少年差气岸。题诗落帽从来惯。戏马龙山当日燕。真奇观。尊前未觉风流远。


#### 丑奴儿（咏梅）

黄昏山驿消魂处，枝亚疏篱。枝亚疏篱。酝藉香风蜜打围。
隔篱鸡犬谁家舍，门掩斜晖。门掩斜晖。花落花开总不知。


#### 滴滴金

断桥雪霁闻啼鸟。对林花、花晴晓。画角吹香客愁醒，见梢头红小。
团酥剪蜡知多少。向风前、压春倒。江嶂人烟画图中，有短篷香绕。


#### 七娘子（三衢道中作）

风流家世传张绪。似灵和新种垂缕。绮席离词，银台奏赋。当年梦绕蓬山路。
卖花声断蓝桥暮。记吟鞭醉帽曾经处。蜀郡归来，荆州老去。心情零乱随风絮。


#### 醉花阴

峻极云端潇洒寺。赋我登高意。好景属清游，玉友黄花，谩续龙山事。
秋风满座芝兰媚。杯酒随宜醉。行乐任天真，一笑和同，休问无携妓。
醉花阴（再用前韵）
姓名未勒慈恩寺。谁作山林意。杯酒且同欢，不许时人，轻料吾曹事。
可怜风月於人媚。那对花前醉。珍重主人情，闻说当年，宴出红妆妓。


#### 洞仙歌（雨）

琐窗秋暮，梦高唐人困，独立西风万千恨。又檐花、落处滴碎空阶，芙蓉院、无限秋容老尽。
枯荷摧欲折，多少离声，锁断天涯诉幽闷。似蓬山去后，方士来时，挥粉泪、点点梨花香润。断送得、人间夜霖铃。更叶落梧桐、孤灯成晕。


#### 虞美人（春愁）

东风荡漾轻云缕，时送萧萧雨。水边画榭燕新归，一口香泥湿带、落花飞。
海棠糁径铺香绣，依旧成春瘦。黄昏庭院柳啼鸦，记得那人和月、折梨花。


#### 眼儿媚（春愁）

试灯天气又春来，难说是情怀。寂寥聊似、扬州何逊，不为江梅。
扶头酒醒炉香灺，心绪未全灰。愁人最是，黄昏前后、烟雨楼台。


#### 思佳客（春感）

花拂阑干柳拂空，花枝绰约柳蓬松。蝶翻淡碧低边影，莺啭浓香杪处风。
深院落，小帘栊，寻芳犹忆旧相逢。桥边携手归来路，踏皱残花几片红。


#### 汉宫春

雪月相投。看一枝才爆，惊动香浮。微阳未放线路，说甚来由。先天一着，待辟开、多少旬头。却引取，春工入脚，争教消息停留。
官不容针时节，做一般孤瘦，无限清幽。随缘柳绿柳白，费尽雕锼。疏林野水，任横斜、谁与妆修。猛认得，些儿合处，不堪持献君侯。


#### 暮花天

天意微慳，春工多裕，长须末后殷勤。骨瘦挽先，肌韵恰好，花头径尺徐陈。红黄粉紫，更牛家、姚魏为真。留几种，蒂殢中州，异时齐顿浑身。
承平当日开多少，笙歌何限，是甚人人。气入江南，心知芍药，彷佛前事犹存。名品应须，认旧家、雨露方新。成一处，蓓蕾根株，剩看诸谱纷纷。


#### 新荷叶

艳态还幽，谁能洁净争妍。淡抹疑浓，肯将自在求怜。终嫌独好，任毛嫱、西子差肩。六郎涂涴，似和不似依然。
赫日如焚，诸馀只凭光鲜。雨过风生，也应百事随缘。香须道地，对一池、着甚沉烟。根株好在，淤泥白藕如椽。


#### 秋兰香

未老金茎，些子正气，东篱淡伫齐芳。分头添样白，同局几般黄。向闲处、须一一排行。浅深馓间新妆。那陶令，漉他谁酒，趁醒消详。
况是此花开后，便蝶乱无花，管甚蜂忙。你从今、采却蜜成房。秋英诚商量。多少为谁，甜得清凉。待说破，长生真诀，要饱风霜。
汉宫春（见早梅呈吕一郎中郑四六监岳）
雪满江头，怪一枝不耐，不漏微阳。诗人越样眼浅，早自成章。群葩如绣，到那时、争爱春长。须知道，未通春信，是谁饱试风霜。
堪笑红炉画阁，问从来寒气，损甚容光。枝头有花凭好，映带新妆。寒窗愁绝，嗅清芬、不料饥肠。都缘是，此君小异，费他万种消详。


#### 桂枝香

仙风透骨。向夏叶丛中，春花重出。骏发天香，不是世间尤物。占些空阔闲田地，共霜轮、伴他秋实。浅非冷蕊，深非幽艳，中无倚握。
任点取、龙涎笃耨。儿女子看承，万屈千屈。做数珠见，刻画毋盐唐突。不知几树栾团着，但口吻、非鸣云室。是耶非也，书生见识，圣贤心术。


#### 水龙吟

钱王霸图成时，多应是百年遗树。羞将高古，为渠遮映，鱼盐调度。且向空山，趁时多事，四垂盘踞。算兴衰坐阅，权奇磊块，世间□、□斤斧。
又见当天明圣，便弹丸、也难分土。一番整顿，旧家草木，新来雨露。铁石心肠，虬龙根干，亭亭天柱。纵茯苓下结，茑罗高际，怎堪攀附。


#### 临江仙

五百年间非一日，可堪只到今年。云龙欲花艳阳天。从来耆旧传，不博地行仙。
昨夜风声何处度，典型犹在南山。自怜不结傍时缘。着鞭非我事，避路只渠贤。


#### 水龙吟（春恨）

闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。
寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡对泪，几多幽怨。正销魂，又是疏烟淡月，子规声断。


#### 浣溪沙（南湖望中）

爽气朝来卒未阑。可能着我屋千间。不须拄笏望西山。
柳外霎时征马骏，沙头尽日白鸥闲。称心容易足君欢。


#### 贺新郎（人有见诳以六月六日生者，且言喜唱贺新郎，因用东坡屋字韵追寄）

镂刻黄金屋。向炎天、蔷薇水洒，净瓶儿浴。湿透生绡裙微褪，谁把琉璃藉玉。更管甚、微凉生熟。磊浪星儿无着处，唤青奴、记度新翻曲。娇不尽，蕲州竹。
一泓曲水鳞鳞蹙。粉生红、香脐皓腕，藕双莲独。拂掠乌云新妆晚，无奈纤腰似束。白笃耨、霞觞浮绿。三岛十洲身在否，是天花、只怕凡心触。才乱坠，便簌簌。


#### 贺新郎（又有实告以九月二十七日者，因和叶少蕴缕字韵并寄）

昵昵骈头语。笑黄花、重阳去也，不成分数。倾国容华随时换，依旧清歌妙舞。苦未冷、都无星暑。恰好良辰花共酒，斗尊前、见在阳台女。朝共暮，定何许。
蓼红徙倚明汀渚。正萧萧、迎风夹岸，淡烟微雨。笃耨龙涎烧未也，好向儿家祝取。是有分、分工须与。以色事人能几好，愿衾稠、无缝休离阻。心一片，丝千缕。