
### 哨遍

日，游方氏龙山别墅，试效颦为之，俾主人刻之崖石云。
胜处可宫，平处可田，泉土尤甘美。深复深，路绝住人稀。有人兮、盘
旋于此。送子归。是他隐居求志。是要明主媒当世。嗟此意谁论，其言甚壮，
孔颜犹有遗旨。大丈夫之被遇于时。入则坐庙朝出旗麾。列屋名姬，夹道武夫，
满前才子。
噫。有命存焉，吾非恶此而逃之。富贵人所欲，如之何、幸而致。向茂
树堪休，清泉可濯，谷中别有闲天地。况脍细于丝，蕨甜似蜜，采于山，钓于水。
大丈夫不遇之所为。唐处士、依稀是吾师。觉山林、尊如朝市。五侯门下宾客，
扰扰趋形势。嗟盘之乐，谁争子所，占断千秋万岁。呼童秣马更膏车，便与君，
从此逝矣。

### 六州歌头（客赠牡丹）

维摩病起，兀坐等枯株。清晨里，谁来问，是文殊。遣名姝。夺尽群花色，
浴才出，酲初解，千万态，娇无力，困相扶。绝代佳人，不入金张室，却访吾庐。
对茶铛禅榻，笑杀此翁臞。珠髻金壶。始消渠。
忆承平日，繁华事，修成谱，写成图。奇绝甚，欧公记，蔡公书。古来
无。一自京华隔，问姚魏、竟何如。多应是，彩云散，劫灰余。野鹿衔将花去，
休回首、河洛丘墟。漫伤春吊古，梦绕汉唐都。歌罢欷歔。

### 水调歌头

致。属先受制置使李公之辟，崔公始聘洪公舜俞入幕。后二十五年，奉
使岭外，拜公祠象，俯仰今昔，辄和公所作水调歌头以寓悲慨云。
敕使竟空反，公不出梅关。当年玉座记忆，仄席问平安。羽扇尉佗城上，
野服仙游阁下，辽鹤几时还。赖有蜀耆旧，健笔与书丹。
青油士，珠履客，各凋残。四方蹙蹙靡骋，独此尚宽闲。丞相祠堂何处，
太傅石碑堕泪，木老瀑泉寒。往者不可作，置酒且登山。

### 水调歌头（喜归）

遣作岭头使，似戍玉门关。来时送者，举酒珍重祝身安。街畔小儿拍笑，
马上是翁矍铄，头与璧俱还。何处得仙诀，发白颊犹丹。
屋茅破，篱菊瘦，架签残。老夫自计甚审，忙定不如闲。客难扬雄拓落，
友笑王良来往，面汗背芒寒。再拜谢不敏，早晚乞还山。

### 水调歌头（解印有期戏作）

老子颇更事，打透利名关。百年扰扰于役，何异入槐安。梦里偶然得意，
醒后才堪发笑，蚁穴驾车还。恰佩南柯印，仿佛毂曾丹。
客未散，日初昳，酒犹残。向来幻境安在，回首总成闲。莫问浮云起灭，
且跨刚风游戏，露冷玉箫寒。寄语抱朴子，候我石楼山。

### 水调歌头（八月上浣解印别同官席上赋）

半世惯歧路，不怕唱阳关。朝来印绶解去，今夕枕初安。莫是散场优孟，
又似下棚傀儡，脱了戏衫还。老去事多忘，公莫笑师丹。
笔端化，胸中锦，两消残。江湖水草空旷，何必养天闲。久苦诸君共事，
更尽一杯别酒，风露夜深寒。回首行乐地，明日隔云山。

### 水调歌头（客散循堤步月而作）

落日几呼渡，佳夕每留关。有时来照清浅，鬓雪似潘安。一曲亲蒙君赐，
两岸更无人迹，惟见鹭飞还。隙地欠栽接，蕉荔杂黄丹。
柳全疏，松尚幼，怕摧残。旁人笑我痴计，管钥费防闲。翁意在乎林壑，
客亦知夫水月，满腹贮清寒。赋咏差有愧，赤壁与滁山。

### 水调歌头（次夕，觞客湖上，赋葛仙事）

羯虏问周鼎，柱史出秦关。苦求句漏，何意身世远差安。不见踮鸢堕水，
时有飞鸿遵渚，乐此久忘还。采药寓言耳，胸次有灵丹。
钓游处，榕叶暗，荻花残。自翁仙后千载，输与水鸥闲。我读内篇未竟，
忽被急符驱去，洞闭白云寒。回首愧幽子，隐约海中山。

### 水调歌头（十三夜，同官载酒相别，不见月作）

怪事广寒殿，此夕不开关。林间乌鹊贺，暂得一枝安。只在浮云深处，
谁驾长风挟取，明镜忽飞还。玉兔呼不应，难觅臼中丹。
酒行深，歌听彻，笛吹残。嫦娥老去孤另，离别匹如闲。待得银盘擎出，
只怕玉峰醉倒，衰病不禁寒。卿去我欲睡，孤负此湖山。

### 水调歌头（癸卯中秋作）

老年有奇事，天放两中秋。使君飞榭千尺，缥渺见麟洲。景物东徐城上，
岁月北征诗里，圆缺几时休。俯仰慨今昔，惟酒可浇愁。
风露高，河汉澹，素光流。贾胡野老相庆，四海十分收。竞看姮娥金镜，
争信仙人玉斧，费了一番修。衰晚笔无力，谁伴赋黄楼。

### 水调歌头（和仓部弟寿词）

岁晚太玄草，深悔赋长杨。向来户外之屦，已饱各飞扬。阁上青藜安在，
院里金莲去矣，且爱短檠光。衰懒倦宾客，谁访老任棠。
叹时人，怜黠小，笑鲐黄。汝曹变灭臭腐，侬底愈芬香。苦羡阿龙则甚
王导小字，学取幼安亦可，坐穴几藜床。零落雁行小，敢不举君觞。

### 沁园春（梦孚若）

何处相逢，登宝钗楼，访铜雀台。唤厨人斫就，东溟鲸脍，圉人呈罢，
西极龙媒。天下英雄，使君与操，余子谁堪共酒杯。车千两，载燕南赵北，
剑客奇才。
饮酣画鼓如雷。谁信被晨鸡轻唤回。叹年光过尽，功名未立，书生老去，
机会方来。使李将军，遇高皇帝，万户侯何足道哉。披衣起，但凄凉感旧，
慷慨生哀。

### 沁园春（送孙季蕃吊方漕西归）

岁暮天寒，一剑飘然，幅巾布裘。尽缘云鸟道，跻攀绝顶，拍天鲸浸，
笑傲中流。畴昔奇君，紫髯铁面，生子当如孙仲谋。争知道，向中年犹未，
建节封侯。
南来万里何求。因感慨桥公成远游。叹名姬骏马，都成昨梦，只鸡斗酒，
谁吊新丘。天地无情，功名有命，千古英雄只么休。平生客，独羊昙一个，
洒泪西州。

### 沁园春（送包尉）

我羡君归，一路秋风，芙蓉木犀。想慈颜望久，灵乌乍噪，新眉画就，
郎马频嘶。忙脱征衫，快呼斗酒，细为家人说建溪。争知道，这中年怀抱，
最怕分携。
丈夫南北东西。应笑杀离筵粉泪啼。怅佳人来未，碧云冉冉，王孙去后，
芳草萋萋。明日相思，山重水复，古道人稀茅店鸡。元龙老，有高楼百尺，
谁共登梯。

### 沁园春（答九华叶贤良）

一卷阴符，二石硬弓，百斤宝刀。更玉花骢喷，鸣鞭电抹，乌丝阑展，
醉墨龙跳。牛角书生，虬髯豪客，谈笑皆堪折简招。依稀记，曾请缨系粤，
草檄征辽。
当年目视云霄。谁信道凄凉今折腰。怅燕然未勒，南归草草，长安不见，
北望迢迢。老去胸中，有些磊块，歌罢犹须著酒浇。休休也，但帽边鬓改，
镜里颜凋。

### 沁园春（同前）

我梦见君，戴飞霞冠，著宫锦袍。与牧之高会，齐山诗酒，谪仙同载，
采石风涛。万卷星罗，千篇电扫，肯学穷儿事楚骚。掀髯啸，有鱼龙鼓舞，
狐兔悲嗥。
英雄埋没蓬蒿。谁摸索当年刘与曹。叹事机易失，功名难偶，诛茅西崦，
种秫车皋。栅有鸡豚，庭无羔雁，道是先生索价高。人间窄，待相期海上，
共摘蟠桃。

### 沁园春（癸卯佛生翼日，将戟，梦中有作。既醒，但易数字）

有个头陀，形等枯株，心犹死灰。幸春山笋贱，无人争吃，夜炉芋美，
与客同煨。何处幡花，忽相导引，莫是天宫迎赴斋。又疑道，向毗耶城里，
讲席初开。
这边尚自徘徊。笑那里纷纷早见猜。有尊神奋杵，拳粗似钵，名缁竖拂，
喝猛如雷。老子无能，山僧不会，谁误檀那举请哉。山中去，便百千亿劫，
休下山来。

### 沁园春（和吴尚书叔永）

我所思兮，延陵季子，别来九春。笑是非浮论，白衣苍狗，文章定价，
秋月华星。独步岷峨，后身坡颍，何必荀家有二仁。中朝里，看叔兮衮斧，
伯也丝纶。
洛中曾识机云。记玉立堂堂九尺身。叹苕溪渔艇，幽人孤往，雁山马鬣，
吊客谁经。宣室厘残，玄都花谢，回首旧游存几人。新腔美，堪洗空恩怨，
唤起交情。

### 沁园春（吴叔永尚书和余旧作，再答）

莫羡渠侬，白玉成楼，黄金筑台。也不消颠怪，骑＿被发，谁能委曲，
令鸩为媒。鬓有二毛，袖闲双手，只了持螯与把杯。公过矣，赏陈登豪气，
杜牧粗才。
便烦问讯张雷。甚斗宿无光剑不回。想阁中鸣佩，时携客去，壁间悬榻，
近有谁来。撤我虎皮，让君牛耳，谁道两贤相厄哉。中年后，向歌阑易感，
乐极生哀。

### 沁园春（维扬作）

辽鹤重来，不见繁华，只见凋残。甚都无人诵，何郎诗句，也无人报，
书记平安。闾里俱非，江山略是，纵有高楼莫倚栏。沈吟处，但萤飞草际，
雁起芦间。
不辞露宿风餐。怕万里归来双鬓斑。算这边赢得，黑貂裘敝，那边输了，
翡翠衾寒。檄草流传，吟笺倚阁，开到琼花亦懒看。君记取，向中州差乐，
塞地无欢。

### 沁园春（答陈上舍应祥）

华发萧萧，归碧鸡坊，出金马门。把一枝色笔，掷还郭璞，些儿残锦，
回乞天孙。永免朝参，更无宣锁，送老三家水竹村。休休也，任巫阳来下，
未易招魂。
茅檐安得庖阍。倩便了沽来酒满樽。叹角巾东路，吾寻初服，上书北阙，
子漫危言。漏院霜靴，火城雪辔，得似先生败絮温。安危事，付布衣融泰，
鼎足膺蕃。

### 沁园春

岳降神，方启中兴之运；河如带、山若砺，未酬再造之功。某逾望三台，
敬熏一瓣。短衣饭牛而至旦，业已归耕；搢笏笼鸽以放生，末由旅贺。
载籍以来，于宇宙间，有功者谁。自唐尧咨禹，水行由地，宗周微管，
夏变为夷。谢傅棋边，莱公骰畔，淝水澶渊送捷旗。天不偶，生堂堂国老，
真太平基。
雅怀厌倦台司。新天子殷勤留帝师。向朝堂衮绣，万羊非泰，湖山绦褐，
两鹤相随。寿过磻溪，德如淇澳，进了丹书作抑诗。蒯缑客，愿年年岁岁，
来献新词。

### 沁园春（二鹿）

驯于蹇驴，清于赐驹，我行尔从。幸柴车堪驾，何惭韩众，药苗可采，
长伴庞公。野涧泉甘，阳坡草暖，有柏叶松枝充短供。休梦想，去游灵囿沼，
入望夷宫。
与夸夺子争雄。生与死未知谁手中。况嗾獒者众，放麑人少，大将触网，
小亦伤弓。风月和柔，山林深密，折角何如且养茸。二虫喜，各衔花拜跪，
来寿樗翁。

### 沁园春

剥啄谁欤，户外一宾，布衣麻鞋。有舌端雄辨，机锋破的，袖中行卷，
锦绣成堆。阍启上宾，侬观诸老，个主人公喜挽推。怎奈向，今十分衰飒，
非昔形骸。
阍言宾怒如雷。因底事朱门晏未开。假使汝主公，做他将相，懒迎揖客，
紧闭翘材。病叟惭惶，尊官宁耐，待铁拐先生旋出来。宾性急，怀生毛名纸，
兴尽而回。

### 沁园春（寄竹溪）

老子衰颓，晚与亲朋，约法三章。有谈除目者，勒回车马，谈时事者，
麾出门墙。已挂衣冠，怕言轩冕，犯令先当举罚觞。书尺里，但平安二字，
多少深长。
溪翁苦未相忘。我今有双鱼烦寄将。道荒芜羞对，宫中莲烛，昏花难映，
阁上藜光。闻庙瑟音，识关睢乱，诗学专门尽不妨。百年后，尚庶几申白，
不数韦康。

### 沁园春（梦中作梅词）

天造梅花，有许孤高，有许芬芳。似湘娥凝望，敛君山黛，明妃远嫁，
作汉宫妆。冷艳谁知，素标难亵，又似夷齐饿首阳。幽雅意，纵写之缣楮，
未得毫芒。
曾经诸老平章。只一个孤山说影香。便诏书存问，漫招处士，节旄落尽，
早屈中郎。日暮天寒，山空月堕，茅舍清于白玉堂。宁淡杀，不敢凭羌笛，
告诉凄凉。

### 沁园春（和林卿韵）

畴昔遭逢，薰殿之琴，清庙之璋。谢锦袍打扮，佯狂太白，黄冠结裹，
老大知章。种杏仙人，看桃君子，得似篱边嗅晚香。从人笑，笑安车迎晚，
只履归忙。
后身定作班扬。彼撼树蚍蜉不自量。偶有时戏笔，官奴藏去，有时醉坠，
宗武扶将。永别鹓鸾，已盟猿鹤，肯学周颙出草堂。从人笑，我韩公齿豁，
张镐眉苍。

### 沁园春（再和）

惭愧清朝，罢贡包茅，住发牙璋。便羊裘归去，难留严子，牛衣病卧，
肯泣王章。畴昔忧天，如今怀土，田舍鸡肥社酒香。甘雨足，且免扶鉏苦，
免踏车忙。
先生少拟荀扬。晚自觉才衰可斗量。甚都无白凤，飞来玄草，亦无紫气，
下烛干将。待得新亭，倒持手版，何似抽还政事堂。荣与辱，算到头由我，
不属苍苍。

### 沁园春（三和）

吉梦维何，男子之祥，载弄之璋。嗟我辰安在，斯文后死，力侔元气，
手抉天章。学稼田荒，炼丹灶坏，稽首南华一瓣香。休休也，免王良友笑，
屑往来忙。
浮名斗挹箕扬。世岂有明珠百斛量。叹种来瑶草，年深未熟，挑成锦字，
道远难将。迁转不行，形容尽变，盍改称呼号瞎堂瞎堂远，僧中尊宿也。遗弓远，
怆帝乡云白，禹会山苍。

### 沁园春（四和）

余少之时，赋和仲宣，檄如孔璋。也曾观万舞，铺陈商颂，曾闻九奏，
制作尧章。抖擞空囊，存留谏笏，犹带虚皇案畔香。今归矣，省听鸡骑马，
趁早朝忙。
榻前密启明扬。宰物者方持玉尺量。元未尝弃汝，自云耄及，无宁寿我，
或者天将李泰伯云：天将寿我欤。富有图书，贫无钗泽，不似安昌列后堂。
新腔好，任伊川看见，非亵穹苍。

### 沁园春（五和。韵狭不可复和，偶读孔明传，戏成）

昔卧龙公，北走曹瞒，西克刘璋。看沙头八阵，百神呵护，渭滨一表，
三代文章。绝笑渠侬，平生奸伪，死未忘情履与香。筹笔处，遣子丹引去，
仲达奔忙。
纷纷跋扈飞扬。这老子高深未易量。但纶巾指授，关河震动，灵旗征讨，
夷汉宾将《汉郊祀志》：招摇灵旗，九夷宾将。到得市朝，变为陵谷，千载
烝尝丞相堂。锦城外，有啭鹂音好，古柏皮苍。

### 沁园春（六和）

少工艺文，朱丝练弦，黄流在璋古注云：璋，瓚也。值虞廷戛击，箫韶
之乐，周王寿考，追琢其章。汾水雁飞，鼎湖龙远，魂返今无异域香。浮生短，
更两轮屋角，来去荒忙。
人言八十鹰扬。笑千岁如何尺捶量。但负图龟马，藏之为宝，舐丹鸡犬，
去不能将。友鲁申公，师浮丘伯，尚可教书村学堂。投老泪，瞻越山紫翠，
陵树青苍。

### 沁园春（七和）

安得奇材，颈系单于，首提子璋。便做些功业，胜穷措大，聚萤武子，
吞凤君章 |< 罗含字君章 >|。笑杀竖儒，错翻故纸，屈马何曾有艳香。榆塞外，
恰枣红时候，想羽书忙。
腰钱骑鹤维扬。分表事谁能预测量。叹防身一剑，壮图濩落，建侯万里，
老境相将。读枕函书，宝家藏笏，免使他人笑弗堂。吾衰矣，虽尚存右臂，
不解擎苍。

### 沁园春

后四年发箧见之，有感
帝赐玄圭，臣妾潘衡，奴隶侯璋。因封还除目，见瞋鬼质，窜涂贽卷，
取怨奇章。肯比寒儒，自夸秘宝，十袭庭邽寸许香。下岩石，要朝朝磨试，
不论闲忙。
何须狗监揄扬。这衡尺曾经圣手量。纵埋之地下，居然光怪，栖之梁上，
亦恐偷将。蓬户无人，花村有犬，添几重茅覆野堂。交游少，约文房四友，
泛浩摩苍。

### 沁园春（九和）

历事三朝，觐而执圭，祭而裸璋。更宫莲引入，视淮南草，御屏录了，
露会稽章。贪膜外荣，遗身后臭，晔也平生漫传香。颜发改，独丹基无恙，
事在休忙。
曹丘生莫游扬。这瞎汉还曾自配量。已化为胡蝶，穿花栩栩，懒陪鹓鹭，
佩玉锵锵。机蹉面前，钟闻饭后，我上堂时众下堂。从前错，欲区区手援，
天下黔苍。

### 沁园春（十和。林卿得女）

莫信人言，虺不如熊，瓦不如璋。为孟坚补史，班昭才学，中郎传业，
蔡琰词章。尽洗铅华，亦无璎珞，犹带栴檀国里香。笑贫女，尚寒机轧轧，
催嫁衣忙。
好逑不数潘杨。占梦者曾言大秤量。待银河浪静，金针穿了，蓝桥路近，
玉杵携将。倩似凝之，媲如道韫，帘卷燕飞王谢堂。恁时节，看孙皆朱紫，
翁未皤苍。

### 汉宫春（秘书弟家赏红梅）

青女初晴，向丑梢枯干，幻出妍姿。休烦苑吏翦彩，别有神司。东皇太乙，
敕瑶姬、淡傅胭脂。还似得、华清汤暖，薄绡半卸冰肌。
应笑楚宫痴绝，略施朱则个，便妒蛾眉。唐人更无籍在，浪比红儿。祥
云难聚，且丁宁、铁笛轻吹。拼醉倒，花间一霎，莫教绛雪离披。

### 汉宫春（再和前韵）

多谢句芒，露十分春信，一种仙姿。主人领客卜夜，也唤分司。天葩国艳，
几曾烦、薄粉浓脂。微似有，酒潮玉颊，更无粟起香肌。
犹记老婆年少，爱斜簪宝髻，浅印红眉。回头笑他桃杏，太赤些儿。而
今零落，更禁当、多少风吹。君看取，梢头点滴，绝胜树下纷披。

### 汉宫春（三和）

酷爱名花，本不贪妖艳，惟赏幽姿。乌台旧案累汝，牵惹随司。冰层雪积，
独伊家、点绛凝脂。应冷笑，海棠醉睡，牡丹未免丰肌。
舞殿歌台此际，各新涂妆额，别画宫眉。那知有人淡泊，不识虫儿。春
莺去也，玉参差、分付谁吹。空传得，暗香疏影，琐窗卷了还披。

### 汉宫春（四和）

墙角残红，恍徐娘虽老，尚有丰姿。纷纶绛节导从，不要街司。随波万点，
似阿房、漂出残脂。休懊恼，丹铅褪尽，本来冰雪为肌。
老子平生心铁，被色香牵动，愁上双眉。且祝东风小缓，沥酒芒儿。道
伊解冻，甚潘郎、鬓雪难吹。犹忆侍，钧天广宴，万红舞袖披披。

### 汉宫春（呈张别驾）

京辇相逢，忆茂陵临御，俱诣天官。绛纱玉斧咫尺，先引头班。桃花满观，
与贞元、朝士同看。归骑晚，春城笳吹，冶游侵晓方还。
回首龙髯何在，漫共谈前事，泪洒桥山。谁怜白头柱史，独出函关。君
如春柳，到而今、也带苍颜。凭寄语，江州司马，琵瑟且止休弹。

### 汉宫春（癸亥生日）

老子今年，忽七旬加七，饱阅炎凉。夜窗犹坐书案，点勘偏旁。浮荣膜外，
这些儿、感谢苍苍。试看取，名园甲第，主人几个还乡。淇澳磻溪二叟，向
王朝抑抑，牧野洋洋。申公被蒲轮算，来议明堂。平章前哲，驾青牛、去底差强。
自櫽括，山歌送酒，不消假手长房。

### 汉宫春（吴侍郎生日）

此老先生，尚不留东阁，肯博西凉。我侬争取，来近思旷之旁。朱颜未改，
绝胜如、蔡义张苍。元自有，安丹灶地，何须求白云乡。
欲缀小词称寿。□譬如河伯，观海盳洋见庄子注。遥知垂弧甲第，置酒
华堂。且吟梁甫，谁管他、冶子田强。试问取，壶翁仙诀，几时传与君房。

### 汉宫春（丞相生日乙丑）

吉语西来，已衮归行阙，册拜头厅。唐家岂可，一日轻去玄龄。洛英蜀客，
老成人、几半朝廷。但客取，三边无警，活他百万生灵。
槐第安排敕设，有藕如船大，有枣如瓶。瑶环瑜珥绕席，个个宁馨。一
般奇特，中台星、拜老人星。谁知得，眉攒万国，华筵少醉多醒。

### 汉宫春（陈尚书生日）

公似寒梅，向层冰积雪，越样清奇。仙溪前辈相望，可比方谁。百篇剀切，
似君谟、又似当时。更正简，相君颛面，崇清老子庞眉。
未可卷怀袖手，续平泉庄记，绿野堂诗。苦言譬如食榄，回味方思。嗣
皇访落，怪鹤书、直恁来迟。烦借问，二童一马，几时入尉瞻仪。

### 汉宫春（题钟肇长短句）

谢病归来，便文殊相问，懒下禅床。雀罗晨有剥啄，颠倒衣裳。袖中贽卷，
原夫辈、安敢争强。若不是，子期苗裔，也应通谱元常。
村叟鸡鸣籁动，更休烦箫管，自协宫商。酒边唤回柳七，压倒秦郎。一
觞一咏，老尚书、闲杀何妨。烦问讯，雪洲健否，别来莫有新腔。

### 念奴娇（木犀）

绕篱寻菊，菊犹迟、舍北芙蓉浑未。却是小山丛桂里，一夜天香飘坠。
约束奴兵，丁宁稚子，莫扫青苔砌。风高露冷，倚栏疑匪人世。
客有载酒过余，郎吟招隐，洗尽悲秋意。白发长宫穷似虱，刚被天公调戏。
遍地堆金，满空雨粟，不济渊明事。残英剩馥，明朝犹可同醉。

### 念奴娇（菊）

老夫白首，尚儿嬉、废圃一番料理。餐饮落英并坠露，重把离骚拈起。
野艳幽香，深黄浅白，占断西风里。飞来双蝶，绕丛欲去还止。
尝试诠次群芳，梅花差可，伯仲之间耳。佛说诸天金色界，未必庄严如此。
尚友灵均，定交元亮，结好天随子。篱边坡下，一杯聊泛霜蕊。

### 念奴娇（壬寅生日）

比如去岁前年，今朝差觉门庭静。玉轴锦标无一首，知道先生还佞。假
使文殊，携诸菩萨，来问维摩病。无花堪散，亦无香积斋衬。
回首雪浪惊心，黄茅过顶，瘴毒如炊甑。山鬼海神俱长者，饶得书生穷命。
不慕飞仙，不贪成佛，不要钻天令。年年今日，白头母子家庆。

### 念奴娇（寿方德润）

卯君来处，与眉州仙子，依稀同日。一自前朝龚蔡后，颇觉壶山岑寂。
谁料端平，继居遗补，复有斯人出。幅巾林下，姓名玉座长忆。
须信谄语尤甘，忠言最苦，橄榄何如蜜。诸老萧疏星欲晓，留取南都铁壁。
洛社自佳，镜湖虽好，莫问君王乞。年年岁岁，大家同做真率。

### 念奴娇（丙午郑少师生日）

禁中张宴，苦留公、未许归寻初服。千载君臣鱼有水，不比严光文叔。
火德中天，客星一夕，草草聊同宿。重来凝碧，依然赓载相属。
过眼夸夺纷纷，浮云野马，几度棋翻局。客话凤池三入事，洗耳湖光一曲。
伯始泉荒，稚珪圃冷，占断西风菊。年年岁岁，金英常泛芳醁。

### 念奴娇（居厚弟生日）

素馨茉莉，向炎天、别有一般标致。淡妆绰约堪□□，导引海山大士。
从者谁欤，青藜阁下，汉卯金之子。云阶月地，夜深凉意如水。
客又疑这仙翁，唐玄都观里，咏桃花底。且睹樽前身见在，休管汉唐时事。
坡颍归迟，机云发早，得似侬兄弟。屦来户外，但言二叟犹醉。

### 念奴娇（七月望夕观月，昔方孚若每以是夕泛湖觞客，云修坡公故事）

天风浩动，扫残暑、推上一轮圆魄。爱举眉山公旧话，与客泛舟赤壁。
一自奎星，去朝帝所，叹洞箫声息。空余二赋，至今凄动金石。
长记诗境平生，诗豪酒圣，亦自仙中谪。畴昔停桡追欢处，忍听邻人吹笛。
董相林荒，贺公湖在，俯仰成陈迹。两翁已矣，年年孤负今夕。

### 念奴娇

少时独步词场，引弦百发无虚矢。岁晚却蒙昆体力，世业工修鞋底用杨
文公事。曾裂白麻，曾涂墨敕，谪堕俄徵起。鼎湖龙去，老臣何以堪此。
回首当日遭逢，譬如春梦，误入华胥里。推枕黄粱犹未熟，封拜几王侯矣。
似瓮中蛇，似蕉中鹿，又似槐中蚁。先人书在，尚堪追补遗史。

### 念奴娇（和诚斋休致韵）

此翁双手，顿闲处、且把香篝笼袖。西掖北门辞不要，肯要南柯太守。
小小亭台，些些竹木，何必灵和柳。地行仙里，合推侬做班首。
取次著绝交书，续归田录，谁掣先生肘。莫遣朝衣梅醭了，留祝南山之寿。
苍妓上厅，老僧封院，得似樗庵叟。虚名身后，生前且一杯酒。

### 念奴娇（再和）

梦中忘却，已闲退、谏草犹藏怀袖。文不会、铺张粉饰，武又安能战守。
秃似葫芦，辣于姜桂，衰飒同蒲柳。没安顿处，不如归去丘首。
岁晚筋力都非，任空花眩眼，枯杨生肘。客举前修三数个，待与刘君为寿。
或号憨郎杨朴，或称钝汉玉川，或自呼聱叟次山。一篇齐物，读时咽以卮酒。

### 念奴娇（三和）

戏衫抛了，下棚去、谁笑郭郎长袖。小小草庵无宝贝，何必神呵鬼守。
黄奶篝灯，青奴拂榻，莫要他桃柳退之二妾。客来问字，此翁高卧摇首。
仿佛曾子当年，商歌满屋，衣不完衿肘曾子捉衿而肘见。混沌若教休凿窍，
巧历安知其寿。文叔故人，仲华几个，输与羊裘叟。浮生如寄，切身之物惟酒。

### 念奴娇（丙寅生日）

老逢初度，小儿女、盘问翁翁年纪。屈指先贤，仿佛似，当日申公归邸。
跛子形骸，瞎堂顶相，更折当门齿。麒麟阁上，定无人物如此。
追忆太白知章，自骑鲸去后，酒徒无几。恶客相寻，道先生、清晓中酲慵起。
不袖青蛇，不骑黄鹤，混迹红尘里。彭聃安在，吾师淇澳君子。

### 念奴娇（二和）

并游英俊，从头数、富贵消磨谁纪。道眼看来，叹人生如寄，家如旅邸。
教婢羹藜，课奴种韭，聊诳残牙齿。草堂绵蕝，百年栖托于此。
岁晚笔秃无花，探怀中残锦，翦裁余几。腰脚顽麻，赐他灵寿杖，也难扶起。
离绝交游，变更名姓，日暮空山里。老儋复出，不知谁氏之子。

### 念奴娇（三和）

四朝遗老，须眉白、巧历不知其纪《瘗鹤铭》云：“鹤寿不知其纪”。
真唤九重为座主，肯谒侯门王邸。晚会耆英，未论爵德，乡曲无如齿。酒酣度曲，
妙音久不闻此。
堪叹化鹤重来，但累累华表，旧人存几。散尽黄金，留箧中团扇，怕秋风起。
结绮歌阑，披香宴悄，放出深宫里。颠毛虽秃，尚堪封管城子。

### 念奴娇（四和）

太丘晚节，把家事、一切传他谌纪。业已休休，又谁解露绶，会稽郡邸。
张丈殷兄，阮生朱老，相与为唇齿。酒楼犹记，谪仙尝醉于此。
一二耆旧胎书，新来强健否，问年今几。谢传当时，却因个甚，抛了东山起。
对局含嚬｜＜温飞卿对局诗：“含嚬见千里”＞｜，闻筝堕泪，围在愁城里。
吾评晋士，不如归去来子渊明自称陶子。

### 念奴娇（五和）

隆乾间事，两翁有、手泽遗编曾纪。余掌兰台修纂到，景定初开忠邸。
坏起复麻，奋涂归笔，嚼碎张巡齿。德音犹在，非卿何足语此。
老来兹事都休，问门前宾客，今朝来几。达汝空函，投伊大瓮内，谁曾提起。
丹汞灰飞，黄粱炊熟，跳出槐宫里。儿童不识，秃翁定是谁子。

### 念奴娇（六和）

输云世故，千万态、过眼谁能殚纪。只履携归消许急，日暮行人问邸。
麝以脐灾，狨为尾累，焚象都因齿。后之览者，亦将有感于此。
检点洛下同盟，萧疏甚，白发戴花人几。一觉齁齁，笑仆家越石，闻鸡而起。
颜发俱非，头皮犹在，胜捉来官里。俗间俚耳，未曾闻这腔子。

### 念奴娇

自填曲子，自歌之、岂是行家官样。眼瞎背驼方引去，羞杀陈抟种放。
摺起残编，寄声太乙，不必烦藜杖。陈人束阁，让他来者居上。
安乐值几多钱，且幅巾绦褐，准云台象。长扇矮壶山南北，忘却晓随天仗。
六逸七贤，五更三老，元不论资望。香山误矢，渔翁何减为相。

### 念奴娇（丁卯生朝）

小孙盘问翁翁，今朝怎不陈弧矣。翁道暮年惟只眼，不比六根全底。常
日谈玄，余龄守黑，赤眚从何起。鬓须雪白，可堪委顿如此。
心知病有根苗，短檠吹了，世界朦胧里。纵有金篦能去翳，不敢复囊萤矣。
但愿从今，疾行如鹿，更细书如蚁。都无用处，留他教传麟史。

### 解连环（戊午生日）

旁人嘲我。甚鬓毛都秃，齿牙频堕。不记是、何代何年，尽元祐熙宁，
侬常喑么。退下驴儿，今老矣、岂堪推磨。要挂冠神武，几番说了，这回真个。
亲朋纷纷来贺。况弟兄对榻，儿女团坐。愿世世、相守茅檐，便宰相时来，
二郎休作佐。白苎乌巾，谁信道、神仙曾过。拣人间、有松风处，曲肱高卧。

### 解连环（甲子生日）

揆余初度。笑汝曹绯绿，乃翁苍素。一甲子、带水拖泥，今岁谢君恩，
放还山去。政事堂中，把手版、分明抽付。向门前客道，老子出游，人不知处。
小车万花引路。又谁能记得，观里千树。老冉冉、欢意阑珊，纵桃叶多情，
难唤同渡。买只船儿，稳载取、笔床茶具。便芸瓜、一生一世，胜侯千户。

### 解连环

悬弧之旦。忆争骑竹马，各怀金弹。恨岁月、去我堂堂，向酒畔愁生，
镜中颜换。灶坏丹飞，慢追悔、邺侯婚宦。已发心忏悔，免去猴冠，卸下麟楦。
依稀仆家铁汉。虽末梢老寿，初节魔难。幸闻早、省了柳枝，更送了朝云，
尘念俱断。丈室萧然，独病与、乐天相伴。但归依西方，拈起向来一瓣。

### 解连环（乙丑生日）

左弧悬了。把柴门闩定，悄无人到。惭愧得、一二亲朋，□□□□□，
温存枯槁。玉轴银钩，撺掇我、比＿溪老。乏琼琚可报，惟有声声，司马称好。
卷收狨鞯锦袄。且行拾遗穗，醉藉芳草。做一个、物外闲人，省山重担擎，
天大烦恼。昔似龙鸾，今踏飒、不惊鱼鸟。愿从兹、亭回仙寿，准汾阳考。

### 木兰花慢（寿王实之）

瀛洲真学士，为底事、在红尘。为语触宫闱，沈香亭里，瞋谪仙人。为
亲近君侧者，见万言策子惎刘蕡。为是尚方请剑，汉廷多惮朱云。
君言往事勿重陈。且斗酒边身。也不会区区，算他甲子，记甚庚寅。尔
曹譬如朝菌，又安知、老柏与灵椿。世上荣华难保，古来名节如新。

### 木兰花慢（癸卯生日）

病翁将耳顺，牙齿落、鬓毛疏。也惭愧君恩，放还田舍，免诣公车。儿
时某丘某水，到如今、老矣可樵渔。宝马华轩无分，蹇驴破帽如初。
浮名箕斗竟成虚。磨折总因渠。帝锡余别号，江湖聱叟，山泽仙臞。樽
前未宜感慨，事犹须、看岁晏如何。卫武耄年作戒，伏生九十传书。

### 木兰花慢（送郑伯昌）

古人吾不见，君莫是、郑当时。更筑就山房，躬耕谷口，名动京师。诸
公任他衮衮，与杜陵野老共襟期。有客至门先喜，得钱沽酒何疑。
昔年连辔柳边归。陈迹恍难追。况种桃道士，看花君子，回首皆非。相
逢故人问讯，道刘郎、老去久无诗。把作一场春梦，觉来莫要寻思。

### 木兰花慢（丁未中秋）

水亭凝望久，期不至、拟还差。隔翠幌银屏，新眉初画，半面犹遮。须
臾淡烟薄霭，被西风扫尽不留些。失了白衣苍狗，夺回雪兔金蟆。
乘云径到玉皇家。人世鼓三挝。试自判此生，更看几度，小住为佳。何
须如钩似玦，便相将、只有半菱花。莫遣素娥知道，和他发也苍华。

### 木兰花慢（渔父词）

海滨蓑笠叟，驼背曲、鹤形臞。定不是凡人，古来贤哲，多隐于渔。任公子、
龙伯氏，思量来岛大上钩鱼。又说巨鳌吞饵，牵翻员峤方壶。
磻溪老子雪眉须。肘后有丹书。被西伯载归，营丘茅土，牧野檀车。世
间久无是事，问苔矶、痴坐待谁欤。只怕先生渴睡，钓竿拂著珊瑚。

### 木兰花慢（赵叟生日）

郡人元未识，新太守、定何如。待说向诸贤，西桥人物，个个清臞。相
将下车许久，但凝香之乐一些无。残漏几筹视事，浓油一盏观书。
旁人徒见两轮朱。玉色未尝腴。有无穷阴骘，三农衣食，万衲钟鱼。尔
侬迎新送旧，似君侯、清约更谁欤。欲举一杯寿酒，却愁破费兵厨。

### 木兰花慢（已未生日）

新来衰态见，书懒读，镜休看。笑量窄才慳，卷无警策，杯有留残。思
量减些年甲，怎奈何、须与鬓难瞒。假使诏催上道，不如敕放还山。
数年前乞挂衣冠。耄矣尚盘桓。且行歌拾穗，未应天上，解胜人间。仙
家更无理会，至今传、都厕处刘安。莫怪是翁矍铄，止缘老子痴顽。

### 木兰花慢（客赠牡丹）

维摩居士室，晨有鹊、噪檐声。排闼者谁欤，冶容袨服，宝髻珠璎。疑
是毗耶城里，那天魔、变作散花人。姑射神仙雪艳，开元妃子春酲。
鄜延第一次西京。姚魏是知名。向欧九记中，思公屏上，描画难成。一
自朝陵使去，赚洛阳、花鸟望升平。感慨桑榆暮景，抉挑草木微情。

### 摸鱼儿

怪新年、倚楼看镜，清狂浑不如旧。暮云千里伤心处，那更乱蝉疏柳。
凝望久。怆故国，百年陵阙谁回首。功名大谬。叹采药名山，读书精舍，此
计几时就。
封侯事，久矣输人妙手。沧洲聊作渔叟。高冠长剑浑闲物，世上切身惟
酒。千载后。君试看，拔山扛鼎俱乌有。英雄骨朽。问顾曲周郎，而今还解，
来听小词否。

### 摸鱼儿（海棠）

甚春来、冷烟凄雨，朝朝迟了芳信。蓦然作暖晴三日，又觉万姝娇困。
霜点鬓。潘令老，年年不带看花分。才情减尽。怅玉局飞仙，石湖绝笔，孤
负这风韵。
倾城色，懊恼佳人薄命。墙头岑寂谁问。东风日暮无聊赖，吹得胭脂成
粉。君细认。花共酒，古来二事天尤吝。年光去迅。漫绿叶成阴，青苔满地，
做得异时恨。

### 摸鱼儿（用实之韵）

便披蓑、荷锄归去，何须身著宫锦。与谁共话桑麻事，朱老阮生尤稔。
筛样饼。瓮样茧，长须赤脚供樵饪。清流浊品。尽扫去胸中，置诸膜外，对
酒莫辞饮。
华胥梦，怕杀人惊晓枕。疏窗惟月来闯。一生常被弓旌误，且告朝家追
寝。愁个甚。君管取，有薇堪采松堪荫。茅山再任。幸不是谋臣，又非世将，
免犯道家禁。

### 转调二郎神（余生日，林农卿赠此词，终篇押一韵，效□一首）

抽还手版，受用处、十分轻省。便衣翦家机，饭炊躬稼，且免支移系省。
帝悯龙钟蠲朝谒，予长假、毋烦申省。笑木石虚斋，暮年忺做，端明提省。
闲冷。橐金散尽，书筒来省。有小小楼儿，看山待月，绝胜崔公望省。
两鹤随轩，一奴负锸，此外诸余从省。把一身本末，绿章奏过，泰玄都省。

### 转调二郎神（再和）

黄粱梦觉，忽跳出、北扉西省。今似得何人，老僧退院，秀才下省。罢
草河西淮南诏，没一字、谘尚书省学士院文字至朝廷，皆云谘报，不云申也。
已交侣樵渔，免教人道，弥封官省。
多幸。条冰解去，新衔全省。笑杀太师光，赐灵寿杖，有诏扶他入省。
死谥醉侯，生封诗伯，此事不关朝省。便茅屋、送老云边，也胜倚金华省。

### 转调二郎神（三和）

一筇两屦，导从比、在京差省。更不草白麻，不批黄敕，稍觉心清力省。
幸有善和书堪读，何必然藜芸省。且阁起庄骚，专看老易，课程尤省。
梦境。槐阴禁苑，药翻纶省。纸裹里，有青铜钱三百，送与酒家展省。
吊李白坟，挂徐君剑，零落端平同省端平乙未，李元善为都官，徐直翁为司封，
余为侍右，同在南廊。仅留得、老子婆娑，怎不拂衣华省。

### 转调二郎神（四和）

近来塞上，喜蜡弹、羽书清省。更万灶分屯，百年和籴，惭愧而今半省。
蒙鞑残兵骑猪遁，永绝生猺侵省。做个太平民，戴花身健，催租符省。
何幸。行人来密，佥军抽省。但进有都俞，退无科琐，不用依时出省。
子厚南宫，仲舒四掖，又报岑参东省。趁此际、纳禄悬车，亦为大司农省。

### 转调二郎神（五和）

人言官冗，老病底、法当先省。况行则蹒跚，立时跛倚，幸免做他两省
侍立官号小两省。客怕逢迎书慵答，得省处、而今姑省。笑落尽桃花，仆家梦得，
重来郎省。
凉冷。綀衣差薄，蒲葵堪省。叹三纪单栖，二毛纯白，情味似潘骑省。
鬻马遣姬，惟书与画，点检依然难省。也不用、畜犬防偷，老去睡眠常省。

### 长相思（惜梅）

寒相催。暖相催。催了开时催谢时。丁宁花放迟。
角声吹。笛声吹。吹了南枝吹北枝。明朝成雪飞。

### 长相思（寄远）

朝有时。暮有时。潮水犹知日两回。人生长别离。
来有时。去有时。燕子犹知社后归。君行无定期。

### 长相思（饯别）

风萧萧。雨萧萧。相送津亭折柳条。春愁不自聊。
烟迢迢。水迢迢。准拟江边驻画桡。舟人频报潮。

### 长相思

烟凄凄。草凄凄。野火原头烧断碑。不知名姓谁。
印累累。冢累累。千万人中几个归。荣华朝露晞。

### 长相思

劝一杯。复一杯。短锸相随死便埋。英雄安在哉。
眉不开。怀不开。幸有江边旧钓台。拂衣归去来。

### 昭君怨（牡丹）

曾看洛阳旧谱。只许姚黄独步。若比广陵花。太亏他。
旧日王侯园圃。今日荆榛狐兔。君莫说中州。怕花愁。

### 昭君怨（琼花）

后土宫中标韵。天上人间一本。道号玉真妃。字琼姬。
我与花曾半面。流落天涯重见。莫把玉箫吹。怕惊飞。

### 昭君怨

一个恰雷州住。一个又廉州去。名姓在金瓯。不如休。
昨日沙堤行马。今日都门飘瓦。君莫上长竿。下来难。

### 生查子（元夕戏陈敬叟）

繁灯夺霁华。戏鼓侵明发。物色旧时同，情味中年别。
浅画镜中眉，深拜楼西月。人散市声收，渐入愁时节。

### 满江红（夜雨凉甚，忽动从戎之兴）

金甲雕戈，记当日、辕门初立。磨盾鼻、一挥千纸，龙蛇犹湿。铁马晓
嘶营壁冷，楼船夜渡风涛急。有谁怜、猿臂故将军，无功级。
平戎策，从军什。零落尽，慵收拾。把茶经香传，时时温习。生怕客谈
榆塞事，且教儿诵花间集。叹臣之壮也不如人，今何及。

### 满江红（二月廿四夜海棠花下作）

老子年来，颇自许、心肠铁石。尚一点、消磨未尽，爱花成癖。懊恼每
嫌寒勒住，丁宁莫被晴烘坼。柰暄风烈日太无情，如何得。
张画烛，频频惜。凭素手，轻轻摘。更几番雨过，彩云无迹。今夕不来
花下饮，明朝空向枝头觅。对残红满院杜鹃啼，添愁寂。

### 满江红（题范尉梅谷）

赤日黄埃，梦不到、清溪翠麓。空健羡、君家别墅，几株幽独。骨冷肌
清偏要月，天寒日暮尤宜竹。想主人、杖履绕千回，山南北。
宁委涧，嫌金屋。宁映水，羞银烛。叹出群风韵，背时装束，竞爱东邻
姬傅粉，谁怜空谷人如玉。笑林逋、何逊漫为诗，无人读。

### 满江红（送宋惠父入江西幕）

满腹诗书，余事到、穰苴兵法。新受了、乌公书币，著鞭垂发。黄纸红
旗喧道路，黑风青草空巢穴。向幼安、宣子顶头行，方奇特。
溪峒事，听侬说。龚遂外，无长策。便献俘非勇，纳降非怯。帐下健儿
休尽锐，草间赤子俱求活。到崆峒、快寄凯歌来，宽离别。

### 满江红

落日登楼，谁管领、倦游狂客。待唤起、沧浪渔父，隔江吹笛。看水看
山身尚健，忧晴忧雨头先白。对暮云、不见美人来，遥天碧。
山中鹤，应相忆。沙上鹭，浑相识。想石田茅屋，草深三尺。空有鬓如
潘骑省，断无面见陶彭泽。便倒倾、海水浣衣尘，难湔涤。

### 满江红（送王实之）

天壤王郎，数人物、方今第一。谈笑里、风霆惊座，云烟生笔。落落元
龙湖海气，琅琅董相天人策。问如何、十载尚青衫，诸缑客。
易爱底，些官职。难保底，些名节。拟闭门投辖，剧谈三日。畴昔评君
天下宝，当为天下苍生惜。向临分、慷慨出商声，摧金石。

### 满江红（寿王实之）

鹤驭来时，长占定、一年清绝。九万里、纤云收尽，帝青空阔。月露偏
为丹桂地，风霜欲放黄花节。听玉笙、缥缈度侯山，吹初彻。
曾直把，龙鳞批。曾戏取，鲸牙拔。向绛河濯足，咸池晞发。俗子底量
吾辈事，天仙不在臞儒列。世岂无、瑶草与蟠桃，堪攀掇。

### 满江红（和王实之韵送郑伯昌）

怪雨盲风，留不住、江边行色。烦问讯、冥鸿高士，钓鳌词客。千百年
传吾辈话，二三子系斯文脉。听王郎、一曲玉箫声，凄金石。
晞发处，怡山碧。垂钓处，沧溟白。笑而今拙宦，他年遗直。只愿常留
相见面，未宜轻屈平生膝。有狂谈、欲吐且休休，惊邻壁。

### 满江红（四首并和实之）

往日封章，曾耸动、君王颜色。今似得、三闾公子，四明狂客。古不能
箝言者口，天方欲寿中朝脉。算人间、岂有病无医，须针石。
年冉冉，袍犹碧。心耿耿，头先白。笑臣舒迂缓，臣山愚直。拂袖归来
羞炙手，望尘拜了难伸膝。把富春濑与首阳山，图斋壁。

### 满江红

三黜归来，饭疏食、浑无愠色。中年后、家如旅舍，身如行客。轩冕岂
非疣赘具，烟霞已是膏盲脉。有些儿、隙地更疏泉，堆卷石。
邻媪饷，新篘碧。溪友卖，鲜鳞白。向陈编冷笑，孔明元直。俗事不教
污两耳，宴居聊可盘双膝。取当年、行脚一枝筇，悬高壁。

### 满江红

畴昔胪传，仗下奏、祥云五色。何况是、西山弟子，鹤山宾客。上帝照
临忠义胆，老师付授文章脉。问此君、仿佛似何人，徂徕石。
园官菜，登盘碧。四舍米，翻匙白。懒投诗见素，寄书杓直。德耀不嫌
为隐髻，龟儿已解摇吟膝。有谁怜、给札老相如，家徒壁。

### 满江红

下见西山，料他日、面无惭色。君记取、不为吕党，亦非秦客桧有十客。
有意挽回当世事，无方延得诸贤脉。笑海波、渺渺几时平，空衔石。
园五亩，粉红碧。家田世，传清白。任天孙笑拙，女嬃嫌直。老去何烦
援以手，向来不要加诸膝。待深山、深处著茅斋，看青壁。

### 满江红（寿唐夫人）

八十加三，人尽讶、还童返少。争信道、夜舂晓织，总曾经了。凛凛共
姜当日誓，谆谆孟母平生教。到如今、象服拥鱼轩，天之报。
如船藕，如瓜枣。斑衣舞，金钟酹。望秋宵一点，老人星照。尘世少如
娘福寿，上苍知得儿忠孝。待看他、孙子又生孙，添怀抱。

### 满江红（和叔永吴尚书，时吴丧少子）

著破青鞋，浑不忆、踏他龙尾。更冷笑、痴人擘划，二三百岁。殇子彭
篯谁寿夭，灵均渔父争醒醉。向江天、极目羡禽鱼，悠然矣。
杯中物，姑停止。床头易，聊抛废。慨事常八九，不如人意。白雪调高
尤协律，落霞语好终伤绮。待烦公、老手一摩挲，文公记。

### 满江红（丹桂）

昨日梢头，点点似、玉尘珠砾。一夜里、天公染就，金丹颜色。体质翻
嫌西子白，浓妆却笑东邻赤。尽重重、帘幕不能遮，香消息。
寒日短，霜飞急。未摇落，须怜惜。且乱簪破帽，旋呼鸣瑟 . 便好移来
云月地 , 莫教归去 _ 檀国。怕彩鸾隐见霎时间，寻无迹。

### 满江红

祷祝封姨，休把做、扬沙吹砾。费西帝、许多薰染，浓香深色。满插铜
匜芳气烈，高张画烛祥光赤。向先生、鼻观细参来，三千息。
人老大，年华急。花妖艳，天公惜。到一枝摇落，千林萧瑟。摘蕊莫教
轻糁地，返魂依旧能倾国。待彩云、月下再来时，寻陈迹。

### 满江红

月露晶英，融结做、秦宫块砾。长殿后、一年芳事，十分秋色。织女机
边云锦烂，天台赋里晴霞赤。恍女仙、空际驾翔鸾，来游息。
装束晚，飘零急。今不乐，空追惜。欠红牙按舞，朱弦调瑟。岂是时无
花鸟使，是他自择风霜国。任落英、狼藉委苍苔，稀行迹。

### 满江红

谁把灵丹，点化了、荒园瓦砾。奇特处、恰当秋杪，不争春色。因甚素
娥脂粉艳，怪他白帝车旗赤。叹暮年、无句比红儿，芳心息。
狂飙起，行云急。开与谢，俱堪惜。唤妓行按酒，客来操瑟。扑鼻微香
薰世界，解颜一笑迷人国。怕匆匆、归去广寒宫，难踪迹。

### 满江红

楮叶工夫，辛苦似、镂冰炊砾。君看取、天公巧处，自然形色。发彩已
非前度绿，眼花休问何时赤。又谁能、月下待红娘，传音息。
投辖饮，追欢急。持帚扫，痴心惜。有埙篪谐律，不消竽瑟。点点散来
居士室，丛丛生占骚人国，便高烧、绛蜡写乌丝，留真迹。

### 满江红

糁径红茵，莫要放、儿童抛砾。知渠是、仙家变幻，佛家空色。青女无
端工翦彩，紫姑有祟曾迷赤。但双双、戏蝶绕空枝，飞还息。
鲸量减，驹阴急。芳事过，余情惜。漫新腔窈渺，奏云和瑟。飘荡随他
红叶水，萧条化作青芜国。忆桥边、池上共攀翻，空留迹。

### 满江红（端午）

梅雨初收，浑不辨、东陂南荡。清旦里、鼓铙动地，车轮空巷。画舫稍
渐京辇俗，红旗会踏吴儿浪。共葬鱼娘子斩蛟翁，穷欢赏。
麻与麦，俱成长。蕉与荔，应来享。有累臣泽畔，感时惆怅。纵使菖蒲
生九节，争如白发长千丈。但浩然一笑独醒人，空悲壮。

### 满江红（丁巳中秋）

说与行云，且撋就、嫦娥今夕。俄变见、金蛇能紫，玉蟾能白。九万里
风清黑眚，三千世界纯银色。想天寒、桂老已吹香，堪攀摘。
湘妃远，谁鸣瑟。桓伊去，谁横笛。叹素光如旧，朱颜非昔。老去欢悰
无奈减，向来酒量常嫌窄。倩何人、天外挽冰轮，应留得。

### 满江红（林元质侍郎生日四月二十九日）

天上人间，好时节、无过初夏。君记取、瞿昙生后，纯阳来也。风骨清
臞如野鹤，门庭低小才旋马。更旁无红粉有青奴，堪娱夜。
鲸口吸，银瓶泻。蝇头字，篝灯写。数而今铁笔，谁如公者。便合去开
丞相阁，未应牵入耆英社。待调羹事了却归来，寻前话。

### 满江红（庆抑斋元枢八十）

屈指耆英，谁似得、三朝元老。尚留个、管夷吾在，何忧江表。世道方
占公出处，裔夷争问今年貌。怎不移、此手整乾坤，长闲了。
灵寿却，斑衣绕。如瓶李，如瓜枣。把禅龛闭定，怕蒲轮到。师尚父年
浑未艾，中书令考犹为少。看画盆、岁岁浴曾玄，添怀抱。

### 满江红（次韵徐使君癸亥灯夕）

笳鼓春城，处处有、丰年语笑。浑忘却、金莲前导，青藜下照。白雪唱
来偏寡和，朱颜老去难重少。羡遨头、四十已专城，真英妙。
奎文宠，崇儒教。田毛喜，宽租诏。有舂陵之什，无潮州表。怪雨盲风
稀发作，华星秋月争光耀。看来年、此夜侍端门，开佳兆。

### 满江红（再和）

奎墨西来，落笔处、亲蒙天笑。谁信道、郡人生怕，福星移照。宾客唱
予还和汝，使君安老兼怀少。况醉能同乐醒能文，新腔妙。
无诸国，渐声教。元结辈，宣明诏。恍梦中辽鹤，重来华表。一盏勘书
殊简径，万灯侍辇曾荣耀。怪晴檐、乾鹊语查查，公归兆。

### 满江红（傅相生日癸亥）

江左惟公，争些子、吾其衽发。谈笑里、旄头泛扫，斗杓旋斡。投一粒
丹元气转，下三数著输棋活。把晋朝王谢傅同看，谁优劣。
飞凯奏，清夔峡。蠲和籴，宽畿浙。有三千功行，待从头说。玉斝满斟
长寿酒，冰轮探借中秋月。更慈帏、喜见凤将雏，添丹穴。

### 满江红（傅相生日甲子）

见宰官身，出只手、擎他宇宙。筹边外、招徕名胜，登崇勋旧。不下莱
公扶景德，又如涑水开元祐。尽从渠、干贽及吾门，归斯受。
上林苑，多花柳。祁连塞，稀刁斗。更红旗破贼，黄云栖亩。阿母瑶池
枝上实，仙人太华峰头藕。泻铜盘、沆瀣入金卮，为公寿。

### 满江红

礼乐衣冠，浑靠定、堂堂国老。出双手、把天裂处，等闲补了。谢传东
山心未遂，周郎赤壁功犹小。事难于张赵两元台，扶炎绍。
恢鹤禁，迎商皓。开兔苑，延枚叟。喜奎星来聚，旄头都扫。重译争询
裴令貌，御诗也祝汾阳考。更何须、远向海山求，安期枣。

### 满江红（海棠）

压倒群芳，天赋与、十分秾艳。娇嫩处、有情皆惜，无香何慊。恰则才
如针粟大，忽然谁把胭脂染。放迟开、不肯婿梅花，羞寒俭。
时易过，春难占。欢事薄，才情欠。觉芳心欲诉，冶容微敛。四畔人来
攀折去，一番雨有离披渐。更那堪、几阵夜来风，吹千点。

### 满江红

嫌杀双轮，驾行客、之燕适粤。也不喜、船儿无赖，载他江浙。荡子不
归鸳被冷，昭君远嫁毡车发。叹子规、闲管昔人愁，啼成血。
渭城柳，争攀折。关山月，空圆缺。有琵琶改语，锦书难说。若要人生
长美满，除非世上无离别。算古今、此恨似连环，何时绝。

### 水龙吟（己亥自寿二首）

年年岁岁今朝，左弧悬罢浑无事。吾衰久矣，我辰安在，老之将至。懒
写京书，怕看除目，败人佳思。把东篱掩定，北窗开了，悠然酌、颓然睡。
客有过门投贽。道先生访华胥氏。谁能辛苦，陪他绮语，记他奇字。屈
指先贤，戴花老监，岂其苗裔。待异时约取，宽夫彦国，入耆英会。

### 水龙吟

先生放逐方归，不如前辈抽身早。台郎旧秩，看来俗似，散人新号。起
舞非狂，行吟非怨，高眠非傲。叹终南捷径，太行盘谷，用卿法、从吾好。
闭了草庐长啸。后将军来时休报。床头书在，古人出处，今人非笑。制
个淡词，呷些薄酒，野花簪帽。愿云台任满，又还因任，赛汾阳考。

### 水龙吟（自和前二首）

病翁一榻萧然刘屏山号病翁，不知世有欢娱事。雀罗庭院，载醪客去，
催租人至。报答秋光，要些酒量，要些诗思。奈长鲸罢吸，寒蛩息响，茶瓯外、
惟贪睡。
穷巷幸无干贽。或相过、莫知谁氏。柴门草户，阙人守舍，任伊题字。
自和山歌，国风之变，离骚之裔。待从今向去，年年强健，插花高会。

### 水龙吟

平生酷爱渊明，偶然一出归来早。题诗信意，也书甲子，也书年号。陶
侃孙儿，孟嘉甥子，疑狂疑傲。与柴桑樵牧，斜川鱼鸟，同盟后、归于好。
除了登临吟啸。事如天、莫相谘报。田园闲静，市朝翻覆，回头堪笑。
节序催人，东篱把菊，西风吹帽。做先生处士，一生一世，不论资考。

### 水龙吟（辛亥安晚生朝）

祁公一度貂蝉，先生三度貂蝉了。燔柴升辂，银蟾烛夜，金乌腾晓。喜
动龙颜，瑞班虹玉，归功元老。纵擎天力倦，明农心切，先还取、中书考。
末著留侯难办，算除非、烦他商皓。紫芝产遍，赤松待久，何时高蹈。
人世无过，鱼羹饭美，布衾铭好。待角巾东路，蹇驴北阜，伴公游钓。

### 水龙吟（癸丑生日，时再得明道祠）

依然这后村翁，阿谁改换新曹号。虚名砂砾，旁观冷笑，何曾明道。吟
歇后诗，说无生话，热瞒村獠。被儿童盘问，先生因甚，身顽健、年多少。
不茹园公芝草。不曾餐、安期瓜枣。要知甲子，陈抟差大，邵雍差小。
肯学痴人，据鞍求用，染髭藏老。待眉毛覆面，看千桃谢，阅三松倒。

### 水龙吟（丙辰生日）

儿童不识樗翁，挽衣借问年今几。少如彦国，大如君实，披襟高比。德
业天渊，有些似处，须眉而已。愿老身无事，小车乘兴，名园内、行窝里。
做取出关周史。莫做他、下山园绮。从人谤道，是浮丘伯，是庚桑子。
背伛肩高，幅巾藜杖，敞袍穿履。向画图上面，十分似个，见端门底。

### 水龙吟

即令七十平头，岂能久作人间客。左车牙落，半分臂小，几茎须白。挟
种树书，举障尘扇，著游山屐。任蛙蟆胜负，鱼龙变化，侬方在、华胥国。
岛大功名官职。眼中花、须臾无迹。小儿破贼，二郎作相，有何奇特。
同辈萧疏，且留铁汉，要摩铜狄。向宝钗楼里，天津桥上，月明横笛。

### 水龙吟（丁巳生日）

不须更问旁人，劝君自拂青铜照。幅巾短褐，有些野逸，有些村拗。两
度呼来，也曾批敕，也曾还诏。笑先生此手，今堪何用，苔矶上、堪垂钓。
白雪新腔高妙。把侬家、调疏称道。六韬未试，抑诗未作，如何归老。
玉带金貂，星儿快活，天来烦恼。待自笺年甲，缴还官职，换山翁号。
李建勋云：“幸有山翁号，如何不见呼”。

### 水龙吟（徐仲晦、方蒙仲各和余去岁笛字韵为寿，戏答二君）

行藏自决于心，不消谋及门前客。平生慕用，著书玄晏，挂冠贞白。帝
奖孤高，别加九锡，一筇双屐。更赐之车服，胙之茅土，依稀在、槐安国。
频领竹宫清职。仰飞仙、犹龙无迹。与谁同去，挑包徐甲，负辕班特。
蹉过明师，且寻狎友，杜康仪狄。笑谢公旷达，暮年垂泪，听桓郎笛。

### 水龙吟（方蒙仲、王景长和余丙辰、丁已二词，走笔答之）

先生避谤山栖，戒门不纳高轩客。谁欤来者，吟诗张碧，诙谐侯白。礼
数由他，谢郎著帽，王郎穿屐。且问花随柳，举杯邀月，那须预、人家国用
桓温语。
香案旁边供职。鸟飞空、何曾留迹。臞翁铁汉，两贤安在，百夫之特。
但愿王师，早俘颉利，早禽长狄。便太平无事，卖薪沽酒，骑牛腰笛。

### 水龙吟

当年玉立清扬，屋梁落月偏相照。而今衰飒，形骸百丑，情怀十拗。久
已饰巾，尚堪扶杖，听山东诏。尽后车载汝，营丘封汝，何必在、＿溪钓。
晚悟儋书玄妙。懒从他、钟离传道。不论资望推排，也做五更三老。宋
玉多悲，唐衢喜哭，好闲烦恼。问天公，扑断散人二字，赐龟蒙号。

### 水龙吟

此翁饱阅人间，三生似是刘宾客。若论辈行，早陪韩柳，晚交元白。老
矣安能，为人取履，与人争屐。叹酒泉郡远，醉乡路绝，今何处、堪开国。
解去冰衔华职。遍空山、难寻行迹。道旁喘月，田间卧草，也胜郊特。
宰相□□，周公留召，娄公容狄。喜时平身健，三行社饮，一声樵笛。

### 水龙吟

病夫鬓秃颜苍，不堪持向清溪照。一生枘凿，壮夫瞋懦，通人嫌拗。让
当行家，勒浯西颂，草淮南诏。幸脱离沮洳，浮游江海，悠然逝、毋吞钓。
宴坐蒲团观妙。怪痴儿、舂粮求道。古人尚齿，迎他商皓，拜他庞老。
鸠杖蒲轮，把身束缚，替人愁恼。煞为僧不了，下梢犹要，紫衣师号余以年劳，
该赐龟紫。

### 水龙吟（林中书生日六月十九日）

鬳斋不是凡人，海山仙圣知来处。清英融结，佩瑶台月，饮金茎露。翰
墨流行，禁中有本，御前停箸。向弘文馆里，薰风殿上，亲属和、微凉句。
已被昭阳人妒。更那堪、鼎成龙去。曾传宝苑，曾将玉杵，付长生兔。
地覆天翻，河清海浅，朱颜常驻。算给扶朝者，临雍拜者，下梢须做。

### 水龙吟（丁卯生日）

此翁幸自偏盲，那堪右目生微翳。羽流禳谢，缁郎忏悔，天乎无罪。客
曰不然，也因口腹，也因瞻视。汝夜披黄卷，日餐丹荔，胎伊戚、将谁怼。
长智都缘更事。尽今生、十分珍卫。暮年怕杀，汗青蠹简，擘红高会。
也莫贪他，君谟旧谱，子云奇字。特邀张司业，看花题竹，韩家园内韩喜张
籍眸子清朗云：“忽见孟生题竹处。”籍诗：“昨日韩家后园内，看花犹自
未分明”。

### 风流子（白莲）

松桂各参天。石桥下，新种一池莲。似仙子御风，来从姑射，地灵献宝，
产向蓝田。曾入先生虚白屋，不喜傅朱铅。记茂叔溪头，深衣听讲，远公社里，
素衲安禅。
山间。多红鹤，端相久，蓦地飞去蹁跹。但蝶戏鹭翘，有时偷近旁边。
对月中乍可，伴娥孤另，墙头谁肯，窥玉三年。俗客浓妆，安知国艳天然。

### 满庭芳

凉月如冰，素涛翻雪，人世依约三更。扁舟乘兴，莫计水云程。忽到一
洲奇绝，花无数、多不知名。浑疑是，芙蓉城里，又似牡丹坪。
蓬莱，应不远，天风海浪，满目凄清。更一声铁笛，石裂龙惊。回顾尘
寰局促，挥袂去、散发骑鲸。蘧蘧觉，元来是梦，钟动野鸡鸣。

### 贺新郎

吾少多奇节。颇揶揄、玉关定远，壶头新息。一剑防身行万里，选甚南
溟北极。看塞雁、衔来秋色。不但槊棋夸妙手，管城君、亦自无勍敌。终贾辈，
恐难匹。
酒肠诗胆新来窄。向西风、登高望远，乱山斜日。安得良弓并快马，聊
与诸公角力。漫醉把、栏干频拍。莫恨寒蟾离海晚，待与君、秉烛游今夕。
欢易买，健难得。

### 贺新郎（送陈真州子华）

北望神州路。试平章、这场公事，怎生分付。记得太行山百万，曾入宗
爷驾驭。今把作、握蛇骑虎。君去京东豪杰喜，想投戈、下拜真吾父。谈笑里，
定齐鲁。
两河萧瑟惟狐兔。问当年、祖生去后，有人来否。多少新亭挥泪客，谁
梦中原块土。算事业、须由人做。应笑书生心胆怯，向车中、闭置如新妇。
空目送，塞鸿去。

### 贺新郎（杜子昕凯歌）

尽说番和汉。这琵琶、依稀似曲，蓦然弦断。作么一年来一度，欺得南
人技短。叹几处、城危如卵。元凯后身居玉帐，报胡儿、休作寻常看。布严令，
运奇算。
开门决斗雌雄判。笑中宵、奚车毡屋，兽惊禽散。个个巍冠横尘柄，谁
了君王此段。也莫靠、长江能限。不论周郎并幼度，便仲尼、复起嗟微管。
驰露布，筑京观。

### 贺新郎（跋唐伯玉奏稿）

宣引东华去。似当年、文皇亲擢，马周徒步。殿上风霜生白简，下殿扁
舟已具。怎不与、官家留住。古有一言腰相印，谁教他、满箧婴鳞疏。还笏退，
不回顾。
新来边报犹飞羽。问诸公、可无长策，少宽明主。攀槛朱云头雪白，流
落如今底处。但一片、丹心如故。赖有越台堪眺望，那中原、莫已平安否。
风色恶，海天暮。

### 贺新郎（送唐伯玉还朝）

驿骑联翩至。道台家、筹边方急，酒行姑止。作么携将琴鹤去，不管州
人堕泪。富与贵、平生无味。可但红尘难著脚，便山林、未有安身地。搔白发，
兀相对。
前身小范疑公是。忆当年、天章阁上，建明尤伟。庆历诸贤方得路，便
不容他老子。须著放、延州城里。一句殷勤牢记取，在朝廷、最好图西事。
何必向，玉关外。

### 贺新郎（送黄成父还朝）

飞诏从天下。道中朝、名流欲尽，君王思贾。时事只今堪痛哭，未可徐
徐俟驾。好著手、扶将宗社。多少法筵龙象众，听灵山、属付些儿话。千百世，
要传写。
子方行矣乘骢马。又送他、江南太史，去游毡厦。老我伴身惟有影，倚
遍风轩月榭。怅玉手、何时重把。君向柳边花底问，看贞元、朝士谁存者。
桃满观，几开谢。

### 贺新郎（戊戌寿张守）

南国秋容晚。晓寒轻、菊花台榭，拒霜池馆。试向壶山堂上望，万顷黄
云刈遍。总吃著、君侯方寸。不要汉廷夸击断，要史家、编入循良传。春脚到，
福星见。
家家香火人人愿。要还他、庆元狨座，建炎蝉冕。稳奉安舆迎两国，谁
谓山遥水远。福寿比、河沙难算。来岁而今黄花节，早骖鸾、入侍瑶池宴。
风浩荡，海清浅。

### 贺新郎（端午）

深院榴花吐。画帘开、束衣纨扇，午风清暑。儿女纷纷夸结束，新样钗
符艾虎。早已有、游人观渡。老大逢场慵作戏，任陌头、年少争旗鼓。溪雨急，
浪花舞。
灵均标致高如许。忆生平、既纫兰佩，更怀椒糈。谁信骚魂千载后，波
底垂涎角黍。又说是、蛟馋龙怒。把似而今醒到了，料当年、醉死差无苦。
聊一笑，吊千古。

### 贺新郎（九日）

湛湛长空黑。更那堪、斜风细雨，乱愁如织。老眼平生空四海，赖有高
楼百尺。看浩荡、千崖秋色。白发书生神州泪，尽凄凉、不向牛山滴。追往事，
去无迹。
少年自负凌云笔。到而今、春华落尽，满怀萧瑟。常恨世人新意少，爱
说南朝狂客。把破帽、年年拈出。若对黄花孤负酒，怕黄花、也笑人岑寂。
鸿北去，日西匿。

### 贺新郎（寄题聂侍郎郁孤台）

绝顶规危榭。跨高寒、鸟飞不过，云生其下。斤斸无声人按堵，翕曶青
红变化。览城郭、山川如画。阁老凤楼修造手，笑谈间、突出凌云厦。台上景，
买无价。
唾壶尘尾登临暇。似当年、滁阳太守，欧阳公也。倾倒赣江供砚滴，判
断雪天月夜。更唤取、邹枚司马。铜雀凌歊歌舞散，访残砖、断甓无存者。
余翰墨，被风雅。

### 贺新郎

动地东风起。画桥西、绕溪桑柘，漫山桃李。寂寂墙阴苍苔径，犹印前
回屐齿。惊岁月、飙驰云驶。太息攀翻长亭树，是先生、手种今如此。君不乐，
欲何俟。
傍人错会渊明意。笑斯翁、皇皇汲汲，登山临水。佳处径呼篮舆去，仿
佛柴桑栗里。从我者、门生儿子。尝试平章先贤传，屈原醒、不似刘伶醉。
拼酩酊，卧花底。

### 贺新郎（宋庵·访梅）

鹊报千林喜。还猛省、谢家池馆，早寒天气。要与瑶姬叙离索，草草杯
盘藉地。怅减尽、何郎才思。不愿玉堂并金屋，愿年年、岁岁花间醉。餐秀色，
挹高致。
西园飞盖东山妓。问何如、半山雪里，孤山烟外。管甚夜深风露冷，人
与长瓶共睡。任翠羽、枝头多事。老子平生无他过，为梅花、受取风流罪。
簪白发，莫教坠。

### 贺新郎（游水东周家花园）

溪上收残雨。倚画栏、薄绵乍脱，日阴亭午。闹市不知春色处，散在荒
园废墅。渐小白、长红无数。客子虽非河阳令，也随缘、暂作莺花主。那可负，
瓮中醑。
碧云四合千岩暮。恨匆匆、余方有事，子姑归去。趁取群芳未摇落，暇
日提鱼就煮。叹激电、光阴如许。回首明年何处在，问桃花、尚记刘郎否。
公莫笑，醉中语。

### 贺新郎（和咏荼蘼）

曾与瑶姬约。恍相逢、翠裳摇曳，珠韝联络。风露青冥非人世，揽结玉
龙骖鹤。爱万朵、千条纤弱。祷祝花神怜惜取，问开时、晴雨须斟酌。枝上雪，
莫消却。
恼人匹似中狂药。凭危栏、烛光交映，乐声遥作。身上春衫香薰透，看
到参横月落。算茉莉、犹低一著。坐有缑山王郎子，倚玉箫、度曲难为酢。
君不饮，铸成错。

### 贺新郎（用前韵赋黄荼蘼）

想赴瑶池约。向东风、名姬骏马，翠鞯金络。太液池边鹄群下，又似南
楼呼鹤。画不就、秾纤娇弱。罗帕封香来天上，泻铜盘、沆瀣供清酌。春去也，
被留却。
芳魂再返应无药。似诗咏、绿衣黄里，感伤而作。爱惜尚嫌蜂采去，何
况流莺蹴落。且放下、珠帘遮著。除却江南黄九外，有何人、敢与花酬酢。
君认取，莫教错。

### 贺新郎（再用约字）

浅把宫黄约。细端相、普陀烟里，金身珠络。萼绿华轻罗袜小，飞下祥
云仙鹤。朵朵赛、蜂腰纤弱。已被色香僚病思，尽鹅儿、酒美无多酌。看不足，
怕残却。
人间难得伤春药。更枝头、流莺呼起，少年狂作。留取姚家花相伴，羞
与万红同落。未肯让、蜡梅先著。乐府今无黄绢手，问斯人、清唱何人酢。
休草草，认题错。

### 贺新郎（客赠芍药）

一梦扬州事。画堂深、金瓶万朵，元戎高会。座上祥云层层起，不减洛
中姚魏。叹别后、关山迢递。国色天香何处在，想东风、犹忆狂书记。惊岁月，
一弹指。
数枝清晓烦驰骑。向小窗、依稀重见，芜城妖丽。料得花怜侬消瘦，侬
亦怜花憔悴。漫怅望、竹西歌吹。老矣应无骑鹤日，但春衫、点点当时泪。
那更有，旧情味。

### 贺新郎（郡宴和韵）

草草池亭宴。又何须、珠韝络臂，琵琶遮面。宾主一时词翰手，倏忽龙
蛇满案。传写处、尘飞莺啭。但得时平鱼稻熟，这腐儒、不用青精饭。阴雾扫，
霁华见。
使君偿了丰年愿。便从今、也无敲扑，也无厨传。试拂笼纱看壁记，几
个标名渠观。想九牧、闻风争羡。此老饱知民疾苦，早归来、载笔薰风殿。
诗有讽，赋无劝。

### 贺新郎（再和前韵）

梦断钧天宴。怪人间、曲吹别调，局翻新面。不是先生喑哑了，怕杀乌
台旧案。但掩耳、蝉嘶禽啭。老去把茅依地主，有瓦盆盛酒荷包饭。停造请，
免朝见。
少狂误发功名愿。苦贪他、生前死后，美官佳传。白发归来还自笑，管
辖希夷古观。看一道、冰衔堪羡。妃子将军瞋未已，问匡山、何似金銮殿。
休更待，杜鹃劝。

### 贺新郎（题蒲涧寺）

风露驱炎毒。记仙翁、飘然谪堕，吹笙骑鹄。历历汉初秦季事，山下瓜
犹未熟。过眼见、群雄分鹿。想得拂衣游汗漫，试回头、刘项俱蛮触。斫鲸脍，
脯麟肉。
越人好事因成俗。拥遨头、如云士女，出南山北。问讯先生无恙否，齐
鲁干戈满目。且游戏、扶胥黄木。不是世无瓜样枣，便有来、肯饱痴儿腹。
聊举酒，笑相属。

### 贺新郎（王实之喜余出岭，命爱姬歌新词以相劳，辄次其韵。）

此腹元空洞。少年时、诸公过矣，上天吹送。老大被他禁害杀，身与浮
名孰重。这鼓笛、休休拈弄。彩笔掷还残锦去用江淹鲍昭事，愿今生、来世
无妖梦。且饭犊，莫吞凤。
新来喑哑如翁仲。羡王郎、骖鸾缥缈，玉箫吹动。应笑夔州村里女，灸
面生愁进奉。要绝代、倾城安用。今古何人知此理。有吾家、酒德先生颂。
三万卷，漫充栋。

### 贺新郎（蒙恩主崇禧，再用前韵）

主判茅君洞。有檐间、查查喜鹊，晓来传送。几度黄符披戴了，此度君
恩越重 |< 仆五任祠庙：一南岳、二仙都、三玉局、四云台、五崇禧 >|。被贺监、
天随调弄。做取散人千百岁，笑渠侬、一霎邯郸梦。歌而过，凤兮凤。
灌园织屦希陈仲。问先生、加齐卿相，可无心动。除却醴泉中太乙，拣
个名山自奉。那捷径、输他藏用。有耳不曾闻黜陟，免教人、贬驳徂徕颂。

### 贺新郎（三和）

谪下神清洞。更遭他、揶揄黠鬼，路旁遮送。薄命书生鸡肋尔，却笑尊
拳忒重。破故纸、谁教翻弄。一枕茅檐春睡美，便周公、大圣何须梦。门前客，
任题凤。
卜邻羊仲并求仲。愿春来、西畴雨足，土膏犁动。白发巡官占岁稔，不
问京房翼奉。槔与瓮、从今无用。醉与老农同击壤，莫随人、投献嘉禾颂。
在陋巷，胜华栋。

### 贺新郎（席上闻歌有感）

妾出于微贱。小年时、朱弦弹绝，玉笙吹遍。粗识国风关睢乱，羞学流
莺百啭。总不涉、闺情春怨。谁向西邻公子说，要珠鞍、迎入梨花院。身未动，
意先懒。
主家十二楼连苑。那人人、靓妆按曲，绣帘初卷。道是华堂箫管唱，笑
杀鸡坊拍衮。回首望、侯门天远。我有平生离鸾操，颇哀而不愠微而婉。聊一奏，
更三叹。

### 贺新郎（生日用实之来韵）

鬓雪今千缕。更休休、痴心呆望，故人明主。晚学瞿聃无所得，不解飞
升灭度。似晓鼓、冬冬挝五。散尽朝来汤饼客，且烹鸡、要饭茅容母。怕回首，
太行路。
麟台学士微云句。便樽前、周郎复出，审音无误。安得春莺雪儿辈，轻
拍红牙按舞。也莫笑、侬家蛮语。老去山歌尤协律，又何须、手笔如燕许。
援琴操，促筝柱。

### 贺新郎（再用前韵）

放逐身蓝缕。被门前、群鸥戏狎，见推盟主。若把士师三黜比，老子多
他两度。袖手看、名场呼五。不会车边望尘拜，免他年、青史羞潘母。句曲洞，
是归路。
平生怕道萧萧句。况新来、冠敧弁侧，醉人多误。管甚是非并礼法，顿
足低昂起舞。任百鸟、喧啾春语。欲托朱弦写悲壮，这琴心、脉脉谁堪许。
君按拍，我调柱。

### 贺新郎（实之三和有忧边之语，走笔答之）

国脉微如缕。问长缨、何时入手，缚将戎主。未必人间无好汉，谁与宽
些尺度。试看取、当年韩五。岂有谷城公付授，也不干、曾遇骊山母。谈笑起，
两河路。
少时棋柝曾联句。叹而今、登楼揽镜，事机频误。闻说北风吹面急，边
上冲梯屡舞。君莫道、投鞭虚语。自古一贤能制难，有金汤、便可无张许。
快投笔，莫题柱。

### 贺新郎（四用缕字韵为王实之寿）

万字如针缕。忆王郎、丹墀大对，气为文主。贵近旁观俱失色，仰止如
天圣度。笑杜牧、成名居五。晚面清光犹苦谏，似封人、恳切言君母。谪尘世，
错行路。
当时宜和薰风句。又那知、青云一跌，被才名误。输与灵和殿前柳，柔
软随风学舞。怪两鸟、新来停语。不是先生高索价，问何时、宰相先生许。
举杯祝，莫倾柱。

### 贺新郎（实之用前韵为老者寿，戏答。）

身畔无丝缕。但从前、练裳练帨，做他家主。甲子一周加二纪，兔走乌
飞几度。赛孔子、如来三五＜｜徐陵云：小如来五岁，多孔子三年＞｜。鹤
发萧萧无可截，要一杯、留客惭陶母。门外草，欲迷路。
朗吟白雪阳春句。待夫君、骊驹不至，鹊声还误。老去聊攀莱子例，倒
著斑衣戏舞。记田舍、火炉头语。肘后黄金腰下印，有高堂、未敢将身许。
且扇枕，莫倚柱。

### 贺新郎（张□·生日）

辇路东风里。试回头、金闺昨梦，侵寻三纪。岁晚岿然灵光殿，仆与君
侯而已。漫过眼、几番桃李。珠履金钗常满座，问谁人、得似张公子。驰骥騄，
佩龟紫。
宿云收尽檐声止。玳筵开、高台风月，后堂罗绮。恰近洛人修禊节，莫
惜飞觞临水。怕则怕、追锋徵起。此老一生江海客，愿风云、际会从今始。
宁郁郁。久居此。

### 贺新郎（九日与二弟二客郊行）

老去光阴驶。向西风、疏林变缬，残霞成绮。尚喜暮年腰脚健，不碍登
山临水。算自古、英游能几。客与桓公俱臭腐，独流传、吹帽狂生尔。后来者，
亦犹此。
篮舆伊轧柴桑里。问黄花、没些消息，空篱而已。赖有一般芙蓉月，偏
照先生怀里。且觅个、栏干同倚。检点樽前谁见在，忆平生、共插茱萸底。
欢末足，饮姑止。<| 未章追怀无竞、处和二弟。>|

### 贺新郎（已未九日同季弟子侄饮仓部弟免庵，艮翁、宫教来会。）

忆昔俱年少。向斯晨、登高怀古，赋诗舒啸。追数樽前插花客，人物并
皆佳妙。禁几度、西风残照。元子寄奴曾富贵，到而今、一一消磨了。君不乐，
后人笑。
山南山北添华表。叹归来、谢池草合，黄台瓜少。老去爱持齐物论，谁
管彭殇寿夭。待细说、教天知道。不羡两苏并二宋，愿弟兄、岁岁同吹帽。
杯到手，莫辞釂。

### 贺新郎（居厚、艮翁皆和，余亦继作。）

何必游嵩少。屋边山、松风浩荡，虎龙吟啸。旧效楚人悲秋作，晚爱陶
诗高妙。发如此、临流羞照。屈指向来夸毗子，被西风、一笔都勾了。曾不满，
达人笑。
当年玉振于江表。怅而今、老身空在，欢娱全少。假使真如彭祖寿，蒙
叟犹嗤渠夭。偶落笔、不经人道。岁晚连床谈至晓，胜冈头、出没看乌帽。
君举白，我频釂。

### 贺新郎

人老难重少。强追陪、李侯痛饮，刘郎清啸与、兄也，琨、弟也。报答
秋光无一字。虚说君房语妙。且匣起、青铜休照。赖有多情篱下菊，待西风、
不肯先开了。留晚节，发孤笑。
孔璋客绍衡依表。有谁怜、戴花翁病，插萸人少。生不逢场闲则剧，年
似龚生犹夭。吃紧处、无人曾道。到得扶他迂叟出，算貂蝉、未抵深衣帽。
街酒贱，更沽釂。

### 贺新郎（四用韵）

犹记臣之少。兴狂时、过陈遵饮，对孙登啸。岁晚登临多感慨，但觉齐
山诗妙。任蓉月、柳风吹照。金印不来丹飞去。拟神仙、富贵都差了。空铸错，
与人笑。
九年前拜悬车表。试回看、柴桑菊老，玄都花少。周也曾言殇子寿。佛
以白头为夭□□□：未得平生心，白头亦为夭。未后句、岩头曾道。头似秃
鹙巾裹懒，最不宜蝉冕宜僧帽。杯中物，直须釂。

### 贺新郎（五用韵。读坡公《和陶诗》，其九篇为重九作，乃叙坡事而赋之）

行乐尤宜少。忆坡公、洞箫听罢，划然长啸。四海共知霜鬓满，莫问近
来何妙。也不记、金莲曾照。老没太官糕酒分，把茱萸、便准登高了。齐得丧，
等嘻笑。
集无韩子潮州表。数当时、南迁者众，北归人少。赤壁玉堂均一梦，此
岂蛮烟能夭。与同叔、俱尝知道。谁问进贤冠底说，画出来、不似眉山帽。
秋菊盏，献公釂。

### 贺新郎（六用韵。叙谪仙为宫教兄寿）

鹏赋年犹少 |< 初为大鹏遇希有鸟赋，后悔少作改为大鹏赋 >|。晚飘蓬、
夜郎秋浦，渔歌猿啸 |<“猿啸风中断，渔歌月下闻”见太白诗 >|。骏马名
姬俱散去，参透南华微妙。敛万丈、光芒迥照。妃子将军瞋个甚，老先生、
拂袖金闺了。供玉齿，粲然笑。
解骖赖有汾阳老。叹今人、布衣交薄，绨袍情少。黄祖斗筲何足算，鹦
鹉才高命夭。与贺监、其归同道。脱下锦袍与呆底，谪仙人、白苎乌纱帽 |<
题太白像：乌纱之巾白苎袍 >|。邀素月，入杯釂。

### 贺新郎（傅相生日壬戌）

低局从头错。解危机、除非唤取，国棋来著。不信胡儿能胆大，南岸安
他阵脚。谈笑里、乌巢空幕。西起岷峨东海岱，有捷旗、露布无宵柝。莘渭后，
到秋壑。
淮田犁遍吴田获。问台家、山河宇宙，是谁擎托。自觉怀中残锦尽，采
色彰施技薄。视柳雅、韩碑瞠若。稽首鲁公黄发颂，世何人、堪继奚斯作。
楚狂语，莫删却。

### 贺新郎（癸亥九日）

宿雨轻飘洒。少年时、追欢记节，同人于野。老去登临无脚力，徒倚屋
东篱榭。但极目、海山如画。千古惟传吹帽汉，大将军、野马尘埃也。须彩笔，
为陶写。
鹤归旧里空悲咤。叹原头、累累高冢，洛英凋谢。留得香山病居士，却
入渔翁保社。怅谁伴、先生情话。樽有葡萄簪有菊，西凉州、不似东篱下。
休唤醒，利名者。

### 贺新郎

拂袖归来也。懒追陪、竹林嵇阮，兰亭王谢。谁与此翁相暖热，赖有平
生伯雅。且放意、高吟闲话。山鸟山花皆上客，又何须、胜似公荣者。胸磊块，
总浇下。
盘龙痴绝求鹅炙。这先生、黄齑瓮熟，味珍无价。酒颂一篇差要妙，庄
列诸书土苴。任礼法、中人嘲骂。君特未知其趣耳，若还知、火急来投社。
共秉烛，惜今夜。

### 贺新郎（甲子端午）

过眼光阴驶。忆垂髫、留连节物，逢场游戏。初试綀衣弄纨扇，斗采菖
蒲涧里。今发白、颜苍如此。艾子萧郎方用事，怪先生、苦死纫兰芷。君不乐，
欲何俟。
头标夺得群儿喜。向溪边、旁观助噪，叹吾衰矣。欲建鼓旗无气力，唤
起龙泉改委水心评余诗，有建大将旗鼓，非子孰当之语。但酒户、加封而已
去秋禋霈，余忝加三百户。晚觉醉乡差快活，那独醒、公子真呆底。聊洗净，
笛筝耳。

### 贺新郎（二鹤）

家有仙禽二。早追随、先生杖屦，互乡童子。旦旦池边三薰沐，夜夜山
中警睡。且伴我、人间游戏。此老生平哀大陆，到未梢、始忆华亭唳。评往事，
败佳思。
古云鹤算谁能纪。叹归来、山川如故，人民非是。但愿主君高飞去，莫
爱乘轩禄位。更赛过、令威千岁。假使焦山真羽化，待华阳贞逸铭方瘗。我拍手，
渠展翅。

### 洞仙歌（癸亥生朝和居厚弟韵，题谪仙像）

上林全树，曾借君栖宿。朝过瑶台暮群玉。忽翩然、脱下宫锦袍来，
□□□，却向齐州受箓。
等闲挥醉笔，咳唾千篇，长与诗家窃膏馥。身是酒星文星，刚被诗人，
□唤做、禁中颇牧。便散发、骑鲸去何妨，从我者谁欤，安期徐福。

### 洞仙歌（和居厚弟韵）

眇难揽镜，跛尤难穿履。赖有胡公菊潭水。信医言、断了重碧轻红，禁害杀，
不遗高吟大醉。
古来稀七十，添许多年，赢得笺天致君事。莫问客去门前，金尽床头，
留宝扇、御诗珍秘。畴昔慕、乖崖老尚书，到晚节依稀，有些儿似。

### 八声甘州（雁）

物微生处远，往还来、非但稻粱求。似爱长安日，怕阴山雪，善自为谋。
个里幸无鸣镝，随意占沙洲。归兴何妨待，风景和柔。
昔到衡阳回去，今随阳避地，遍海南头。与西川流寓，彼此各淹留。未
得云中消息，登望乡台了又登楼。江天阔，几行草字，字字含愁。

### 烛影摇红（用林卿韵）

拙者平生，不曾乞得天孙巧。那回忝卮蜀车来，岂是齐卿小。此膝不曾
屈了。更休文、腰难运掉。前贤样子，表圣宜休，申公告老。
凉簟安眠，绝胜儤直铃声搅。集中大半是诗词，幸没潮州表。月夕花朝
咏啸。叹人间、愁多乐少。蓬莱有路，办个船儿，逆风也到。

### 祝英台近

雨凄迷，风料峭。情绪被花恼。白白红红，满地无人扫。可堪解佩盟寒，
坠楼命薄，更杜宇、枝头闲火刍。
绿阴绕。青帝结束匆匆，转眼朱明了。怕与春辞，茗芋玉山倒。后期觉
做明年，春年年好，却不道、明年人老。

### 最高楼（戊戌自寿）

南狱后，累任作祠官。试说与君看。仙都玉局才交卸，新衔又管华州山。
怪先生，吟胆壮，饮肠宽。
去岁拥、旌旗称太守。今岁带、笭箵称漫叟。慵入闹，惯投闲。有时拂
袖寻种放，有时携枕就陈抟。任旁人，嘲潦倒，笑痴顽。

### 最高楼（再题周登乐府）

周郎后，直数到清真。君莫是前身。八音相应谐韶乐，一声未了落梁尘。
笑而今，轻郢客，重巴人。
只少个、绿珠横玉笛。更少个、雪儿弹锦瑟。欺贺晏，压黄秦。可怜樵
唱并菱曲，不篷御手与龙巾。且醉眠，逢底月，瓮间春。

### 最高楼（乙卯生日）

吾衰矣，百事且随缘。只字不笺天。几曾三宿为归计，更巴一岁是希年。
记儿时，闻祖父，说隆乾。
我不与、少年争遇合。你莫共、老僧争戒腊。靴皱面。帨垂肩。锦袍夺
去饶之问，虎皮撤起付伊川。剩空身，无长物，可飞仙。

### 最高楼

吾衰矣，不慕勒燕然。不爱画凌烟。此生惭愧支离叟，何功消受水衡钱。
错教人，占卦气，算流年。
漫摘取、野花簪一朵。更拣取、小词填一个。晞素发，暖丹田。罗浮杖
胜如旌节，华阳巾不减貂蝉。这先生，非散圣，即＿仙。

### 最高楼

辛亥后，六请挂衣冠。甲子始休宫。白驹恰则来空谷，青牛早已出函关。
笑狂生，还笏易，上竿难。
也莫爱、宫中请内相。也莫爱、堂中呼六丈。但祷祝，要痴顽。懒挥玉
斧重修月，不扶铁拐会登山。免飞升，长快活，戏人间。

### 最高楼

臣少也，豪举泛星槎。飘逸吐天葩。穆陵误奖推儒宿，龙泉曾唤做行家。
今耄矣，文跌宕，字麻茶。
同队者、多为公与相。广坐里、都无兄与丈。生有限，望犹奢。补还瞎
子重开卷，放教跛子出看花。地行仙，疑是汝，不争些。

### 最高楼（林中书生日）

金闺彦，荷蕢过山前。把钓坐溪边。呼来每得天颜笑，放归犹作地行仙。
尽教人，瞋避俗，谤逃禅。
且缄了、淳夫三昧口。更袖了、坡公三制手。宁殿后，不争先。小于卫
武二十岁，大于绛老两三年。这高名，并上寿，几人全。

### 风入松（福清道中作）

橐泉梦断夜初长。别馆凄凉。细思二十年前事，叹人琴、已矣俱亡。改
尽潘郎鬓发，消残荀令衣香。
多年布被冷如霜。到处同床。箫声一去无消息，但回首、天海茫茫。旧
日风烟草树，而今总断人肠。

### 风入松（同前）

归鞍尚欲小徘徊。逆境难排。人言酒是消忧物，奈病余、孤负金罍。萧
瑟捣衣时候，凄凉鼓缶情怀。
远林摇落晚风哀。野店犹开。多情惟是灯前影，伴此翁、同去同来。逆
旅主人相问，今回老似前回。

### 风入松（癸卯至石塘追和十五年前韵）

残更难睚抵年长。晓月凄凉。芙蓉院落深深闭，叹芳卿、今在今亡。绝
笔无求凰曲，痴心有返魂香。
起来休镊鬓边霜。半被堆床。定归兜率蓬莱去，奈人间、无路茫茫。缘
断漫三弹指，忧来欲九回肠。

### 风入松

攀翻宰树暂徘徊。草草安排。昔人徒步陈鸡絮，愧公家、仆马觥罍。华
表旧愁满目，黄粱残梦伤怀。
欲将庄列等欢哀。对卷慵开。凭高指点虚无路，问何年、辽鹤归来。宿
酒得风渐解，小舆待月同回。

### 临江仙（己酉和实之灯夕）

玉笛钿车当日事，东涂西抹都曾。等闲曲子压和凝曲子相公。纵游非草草，
已醉强惺惺。
今向三家村送老，身如罢讲吴僧。高楼百尺不须登。半炉烧叶火，一盏
勘书灯。

### 临江仙（县圃种花）

落魄长官江海客，少豪万里寻春。而今憔悴向溪滨。断无觞咏兴，惟有
簿书尘。
手插海棠三百本，等闲妆点芳辰。他年绛雪映红云。丁宁风与月，记取
种花人。

### 临江仙

年是日，寓海丰县驿作。
去岁越王台上饮，席间二客如龙。凭高吊古壮怀同。马嘶千嶂暮，乐奏
半天中。
今岁三家村市里，故人各自西东。菊花时节酒樽空。可怜双雪鬓，禁得
几秋风。

### 临江仙（潮惠道中）

不见仙湖能几日，尘沙变尽形容。夜来月冷露华浓。都忘茅屋下，但记
画船中。
两岸绿阴犹未合，更须补竹添松。最怜几树木芙蓉。手栽才数尺，别后
为谁红。

### 浪淘沙（丁未生日）

去岁诣公车。天语勤渠。绛纱玉斧照寒儒。恰似昔人曾梦到，帝所清都。
骨相太清＿。谪堕须臾。今年黄敕换称呼。只为此翁霜鬓秃，老不中书。

### 浪淘沙

早岁类寒蛩。晚节遭逢。曾开黄卷侍重瞳。归去青藜光照牖，阶药翻红。
出昼颇匆匆。主眷犹浓。除官全似紫阳翁宝文、漳州。换个新衔头面改，
又似包公辞郡得小龙。

### 浪淘沙

纸帐素屏遮。全似僧家。无端霜月闯窗纱。唤起玉关征戍梦，几叠寒笳。
岁晚客天涯。短发苍华。今年衰似去年些。诗酒新来俱倚阁，孤负梅花。

### 浪淘沙

叠嶂碧周遮。游子思家。掩藏白发赖乌纱。落日倚楼千万恨，社鼓城笳。
老去淡生涯。虚掷年华。腊茶盂子太清些。待得痴儿公事毕，谢了梅花。

### 浪淘沙（素馨）

目力已茫茫。缝菊为囊。论衡何必帐中藏。却爱素馨清鼻观，采伴禅床。
风露送新凉。山麝开房。旋吹银烛闭华堂。无奈纱厨遮不住，一地闻香。

### 凤凰阁

元规端委，得似幼舆丘壑。人言此辈宜高阁。几载种天随菊，采庞公药。
龙尾道、难安汗脚。
浮荣菌蕣，选甚庶官从橐。对床句、子真佳作。安用羡伊结驷，叹侬罗雀。
呼便了、沽来共酌。

### 法驾导引

樵柯烂，丹灶熟，一跳出红尘。斗紫一双龙奋蛰，帝青九万里为程。赤
脚踏层云。
鞭鸾上，骑麟下，仿佛睹昆仑。洒马鬃泉苏赤地，翻蟾滴水涨沧溟。笑
杀懵仙人。

### 一翦梅（袁州解印）

陌上行人怪府公。还是诗穷。还是文穷。下车上马太匆匆。来是春风。
去是秋风。
阶衔免得带兵农。嬉到昏钟。睡到斋钟。不消提岳与知宫。唤作山翁。
唤作溪翁。

### 一翦梅（余赴广东，实之夜饯于风亭）

束缊宵行十里强。挑得诗囊。抛了衣囊。天寒路滑马蹄僵。元是王郎。
来送刘郎。
酒酣耳热说文章。惊倒邻墙。推倒胡床。旁观拍手笑疏狂。疏又何妨。
狂又何妨。

### 踏莎行（甲午重九牛山作）

日月跳丸，光阴脱兔。登临不用深怀古。向来吹帽插花人，尽随残照西
风去。
老矣征衫，飘然客路。炊烟三两人家住。欲携斗酒答秋光，山深无觅黄
花处。

### 踏莎行（巧夕）

驱鹊营桥，呼蟾出海，朝朝暮暮遥相望。谁知风雨此时来，银河便有些
波浪。
玉兔迷离，金鸡嘲口析，二星无语空惆怅。元来上界也多魔，天孙长怨
牵牛旷。

### 玉楼春（戏林推）

年年跃马长安市。客舍似家家似寄。青钱换酒日无何，红烛呼卢宵不寐。
易挑锦妇机中字。难得玉人心下事。男儿西北有神州，莫滴水西桥畔泪。

### 鹊桥仙（戊戌生朝）

金风淅淅，银河淡淡，长少群贤毕会。平生心事麹生知，怪此夕、惺惺相对。
玄花生眼，新霜点鬓，不肯遮藏老态。人间何处有仙方，擘划得、二三百岁。

### 鹊桥仙（挑巷弟生日）

御屏录了，冰衔换了，酷似香山居士。草堂丹灶莫留他，且领取、忠州刺史。
移来芳树，摘来珍果，压尽来禽青李。三千年一荐金盘，又不是、玄都栽底。

### 鹊桥仙（答桃巷弟和篇）

阁中芸冷，观中桃谢，谁问贞元朝士。吾宗一句好书绅，但记取、毋污
青史知几告张说语。
不交平勃，不游田窦，也不朋他牛李。平章此去似何人，似洛社、戴花舞底。

### 鹊桥仙（林侍郎生日）

出通明殿，入耆英社，谁似侍郎洪福。掌中元自有三珠，更检校、诸孙夜读。
管他莱相，管他鹤相，留我本来面目。希夷一枕未曾醒，笑人世、几回翻局。

### 鹊桥仙（居厚弟生日）

俱登瀛馆，俱还洛社，各自健如黄犊。不消外监与留台，也不要、嵩山崇福。
我如原父，君如贡父，且把汉书重读。韩公当局等闲过，又看到、温公当局。

### 鹊桥仙（乡守赵丞相生日）

去年无麦，今年多稼，尽是君侯心地。向来寺寺总拘桩，今有不拘桩底寺。
省仓展日，米场镌价。万落千村蒙惠。更将补纳放宽些，便是个、西京循吏。

### 鹊桥仙（庚申生日）

香芸辟蠹，青藜烛阁，天上宝书万轴。前回读得未精详，更罚走、一遭重读。
松风如故，丹炉如故，坐阅人间陵谷。回头调戏窃桃儿，且宁耐、等他桃熟。

### 鹊桥仙（足痛）

有时块坐，有时扶起，门外草深三尺。山禽肯唤我为哥，句句道、哥行不得。
此儿害跛，群儿拍手，次第加公九锡。不消长坐短辕车，但乞取、一枝鹤膝。

### 鹊桥仙（生日和居厚弟）

女孙笄珥，男孙袍笏，少长今朝咸集。且留晚节伴寒香，莫要似、春华性急。
大招吟了，巫咸下了，未爱修门重入。我侬不做佛漳闽，免大雪、庭中呆立。

### 鹊桥仙（林卿生日）

一封奏御，九重知已，不假吹嘘送上。从今稳稳到蓬莱，三万里、没些风浪。
臣年虽老，臣卿尚少，一片丹心葵向。何须远比马宾王，且做取、本朝种放。

### 鹊桥仙（居厚生日）

我如龚胜，君如龚舍，拂袖同归乡里。共骑竹马有谁存，总唤入、耆英社里。
苍华发神尚黑，黄婆脾神方旺，争问翁年今几。一门两个老人星，直看见、
孙儿生子。

### 鹊桥仙（乡守赵计院生日）

蒲鞭渐弛，缿筒渐少，安用知他帘外。从今也莫察渊鱼，做到不忍欺田地。
四民香火，五营笳吹，来献一杯寿水。大家赞祝太夫人，长伴取、鲁侯燕喜。

### 柳梢青（贺方听蛙八十）

申白苛留。绮园浪出，老不知羞。输与先生，一枝鹤膝，一领羊裘。
便教赐履营丘。争似把、渔竿到头。冷落磻溪，张皇牧野，著甚来由。

### 鹧鸪天（腹疾困睡和朱希真词）

前度看花白发郎。平生痼疾是清狂。幸然无事污青史，省得教人奏赤章。
游侠窟，少年场。输他群谢与诸王。居人不识庚桑楚，弟子谁从魏伯阳。

### 鹧鸪天（戏题周登乐府）

诗变齐梁体已浇。香奁新制出唐朝。纷纷竞奏桑间曲，寂寂谁知爨下焦。
挥彩笔，展红绡。十分峭措称妖娆。可怜才子如公瑾，未有佳人敌小乔。

### 卜算子（惜海棠）

尽是手成持，合得天饶借。风雨于花有底雠，著意相陵藉。
做暖逼教开，做冷催教谢。不负明年花下人，只负栽花者。

### 卜算子

片片蝶衣轻，点点猩红小。道是天公不惜花，百种千般巧。
朝见树头繁，暮见枝头少。道是天公果惜花，雨洗风吹了。

### 卜算子

乱似盎中丝，密似风中絮。行遍茫茫禹迹来，底是无愁处。
好客挽难留，俗事推难去。惟有翻身人醉乡，愁欲来无路。

### 卜算子（良翁礼部生日）

开阁广延贤，负扆勤求旧。应念南宫老舍人，闲袖丝纶手。
两制必当仁，五福无过寿。且喜新年不要□，天要开元祐。

### 卜算子（曹守生朝十二月初六日）

东圳宁馨儿，南国循良守。先把炉熏祝帝尧，次祝君侯寿。
广致米商船，多酿兵厨酒。客有须眉似盖延，许至华堂否。

### 卜算子（燕）

已怪社愆期，尚喜巢如故。过了清明未肯来，莫被春寒误。
常傍画檐飞，忽委空梁去。忘却王家与谢家，别有衔泥处。

### 卜算子（茉莉）

老圃献花来，异域移根至。相对炎官火伞中，便有清凉意。
淡薄古梳妆，娴雅仙标致。欲起涪翁再品花，压了出矾弟。

### 朝天子

宿雨频飘洒。欢喜西畴耕者。终朝连夜。有珠玑鸣瓦。
渐白水、青秧鸥鹭下。老学种花兼学稼。心两挂。这几树、海棠休也。

### 清平乐（五月十五夜玩月）

纤云扫迹。万顷玻璃色。醉跨玉龙游八极。历历天青海碧。
水晶宫殿飘香。群仙方按霓裳。消得几多风露，变教人世清凉。

### 清平乐

风高浪快。万里骑蟾背。曾识姮娥真体态。素面元无粉黛。
身游银阙珠宫。俯看积气蒙蒙。醉里偶摇桂树，人间唤作凉风。

### 清平乐（赠陈参议师文侍儿）

宫腰束素。只怕能轻举。好筑避风台护取。莫遣惊鸿飞去。
一团香玉温柔。笑颦俱有风流。贪与萧郎眉语，不知舞错伊州。

### 清平乐（丹阳舟中作）

休弹别鹤。泪与弦俱落。欢事中年如水薄。怀抱那堪作恶。
昨宵月露高楼。今朝烟雨孤舟。除是无身方了，有身长有闲愁。

### 清平乐（居厚弟生日）

冰轮万里。云卷天如洗。先向海山生大士。却诞卯金之子。
冰盆荔子堪尝。胆瓶茉莉尤香。震旦人人炎热，补陀夜夜清凉。

### 清平乐（居厚弟生日）

人间喘汗。无计翻银汉。有个至人来震旦。宴坐补陀岩畔。
吾闻福寿难量。待看海底生桑。乞取净瓶一滴，普教大地清凉。

### 好事近（壬戌生日和居厚弟）

老不计生朝，惭愧阿连书尺。雪鬓霜髭不管，管眼腰黄赤。
待将心事自笺天，莫费子公力。乞赐先生处士，换一张黄敕。

### 菩萨蛮（戏林推）

小鬟解事高烧烛。群花围绕摴蒲局。道是五陵儿。风骚满肚皮。
玉鞭鞭玉马。戏走章台下。笑杀灞桥翁。骑驴风雪中。

### 忆秦娥（暮春）

游人绝。绿阴满野芳菲歇。芳菲歇。养蚕天气，采茶时节。
枝头杜宇啼成血。陌头杨柳吹成雪。吹成雪。淡烟微雨，江南三月。

### 忆秦娥（上巳）

修禊节。晋人风味终然别。终然别。当时宾主，至今清绝。
等闲写就兰亭帖。岂知留与人闲说。人闲说。永和之岁，暮春之月。

### 忆秦娥

泥滑滑。一声声唤征鞍发。征鞍发。客亭杨柳，不禁攀折。
荀郎衣上香初歇。萧郎心下书难说。书难说。霎时吹散，一生愁绝。

### 忆秦娥

奏酲薄。梦中球马豪如昨。豪如昨。月明横笛，晓寒吹角。
古来成败难描摸。而今却悔当时错。当时错。铁衣犹在，不堪重著。

### 忆秦娥

梅谢了。寒垣冻解鸿归早。鸿归早。凭伊问讯，大梁遗老。
浙河西面边声悄。淮河北去炊烟少。炊烟少。宣和宫殿，冷烟衰草。

### 西江月（腰痛，旧传陈复斋名方，岁久失之）

思邈方书去失，休文老病来攻。新年筋力太龙钟。腰似铁猫儿重。
雅拜怎生搢笏，徐行也要扶筇。田翁邀饮不能从。难伴诸公上雍。

### 朝中措（元质侍郎生日）

恰为仙佛做生辰。公又绂麒麟。黑白几枰屡变，丹青百奏如新。
都门饯底，洛中画底，莫是前身。虽老不扶灵寿，有时更上蒲轮。

### 朝中措（艮翁生日）

受持鼻祖五千言。留得谷神存。伴我赋诗茅屋，饶渠待诏金门。
此翁岁晚，有书充栋，有酒盈樽。君看多花早落，孰如仙李蟠根。

### 朝中措（艮翁生日）

仙风道骨北山翁。万卷著胸中。涣若宦情冰释，作□醉面桃红。
千林冻槁，一枝雪艳，消息先通。颜色□青精饭，姓名在碧纱笼。

### 朝中措（陈左藏生日）

海天万顷碧玻璃。风露洗炎曦。鹦鹉绿毛导从，蟾□雪色追随。
分明来处，补陀大士，先后同时。觅取善财童子，膝边要个孙儿。

### 卜算子

四大因缘做，苦海凭船渡。一棹添风到岸头，得上无生路。
人叹风贫苦，我步闲闲趣。脱体全空没一文，胜似石崇富。

### 卜算子

自入玄门户，寂寂清虚做。静里披搜四假身，勘破尘行路。
悟上还重悟，得得真闲趣。收住身中无价真，岂逐人情去。

### 卜算子

风汉闲中做，彼岸神舟渡。万里晴空无片云，月照南溪路。
割断冤情苦，默默明玄趣。一任傍人笑我贫。肚里非常富。

### 卜算子

纤软小腰身，明秀天真面。淡画修眉小作春，中有相思怨。
昔立向人羞，颜破因谁倩。不比阳台梦里逢，亲向尊前见。

### 卜算子

梅岭数枝春，疏影斜临水。不借芳华只自香，娇面长如洗。
还把最繁枝，过与偏怜底。试把鸾台子细看，何似丹青里。