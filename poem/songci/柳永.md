### 卜算子漫

江枫渐老，汀蕙半凋，满目败红衰翠。  
楚客登临，正是暮秋天气。  
引疏碪、断续残阳里。  
对晚景、伤怀念远，新愁旧恨相继。  
脉脉人千里。  
念两处风情，万重烟水。  
雨歇天高，望断翠峰十二。  
尽无言、谁会凭高意？  
纵写得、离肠万种，奈归云谁寄？  


### 婆罗门令 

昨宵里恁和衣睡，今宵里又恁和衣睡。  
宣归来，初更过，醺醺醉。  
中夜后、何事还惊起？  
霜天冷，风细细，触疏窗、闪闪灯曳。  
空床展转重追想，云雨梦、任攲枕难继。  
寸心万绪，咫尺千里。  
好景良天，彼此，空有相怜意，未有相怜计。  

### 归朝欢

别岸扁舟三两只。   
葭苇萧萧风淅淅。   
沙汀宿雁破烟飞，溪桥残月和霜白。   
渐渐分曙色。   
路遥山远多行役。   
往来人，只轮双桨，尽是利名客。   
一望乡关烟水隔。   
转觉归心生羽翼。   
愁云恨雨两牵萦，新春残腊相催逼。   
岁华都瞬息。   
浪萍风梗诚何益。   
归去来，玉楼深处，有个人相忆。   

### 雨霖铃

寒蝉凄切。   
对长亭晚，骤雨初歇。   
都门帐饮无绪，留恋处、兰舟催发。   
执手相看泪眼，竟无语凝噎。   
念去去、千里烟波，暮霭沉沉楚天阔。   
多情自古伤离别，更那堪冷落清秋节！   
今宵酒醒何处？   
杨柳岸、晓风残月。   
此去经年，应是良辰好景虚设。   
便纵有千种风情，更与何人说？   

### 蝶恋花

伫倚危楼风细细，望极春愁，黯黯生天际。   
草色烟光残照里，无言谁会凭阑意。   
拟把疏狂图一醉，对酒当歌，强乐还无味。   
衣带渐宽终不悔，为伊消得人憔悴。   


### 夜半乐

冻云黯淡天气，扁舟一叶，乘兴离江渚。   
渡万壑千岩，越溪深处。   
怒涛渐息，樵风乍起，更闻商旅相呼，片帆高举。   
泛画鹢、翩翩过南浦。   
望中酒旆闪闪，一簇烟村，数行霜树。   
残日下、渔人鸣榔归去。   
败荷零落，衰柳掩映，岸边两两三三、浣纱游女。   
避行客、含羞笑相语。   
到此因念，绣阁轻抛，浪萍难驻。   
叹后约、丁宁竟何据！   
惨离怀、空恨岁晚归期阻。   
凝泪眼、杳杳神京路。   
断鸿声远长天暮。   

### 戚氏

晚秋天，一霎微雨洒庭轩。   
槛菊萧疏，井梧零乱，惹残烟。   
凄然，望江关，飞云黯淡夕阳闲。   
当时宋玉悲感，向此临水与登山。   
远道迢递，行人凄楚，倦听陇水潺湲。   
正蝉吟败叶，蛩响衰草，相应喧喧。   
孤馆，度日如年。   
风露渐变，悄悄至更阑。   
长天净，绛河清浅，皓月婵娟。   
思绵绵。   
夜永对景那堪，屈指暗想从前。   
未名未禄，绮陌红楼，往往经岁迁延。   
帝里风光好，当年少日，暮宴朝欢。   
况有狂朋怪侣，遇当歌对酒竞留连。   
别来讯景如梭，旧游似梦，烟水程何限。   
念利名憔悴长萦绊。   
追往事、空惨愁颜。   
漏箭移，稍觉轻寒。   
渐呜咽画角数声残。   
对闲窗畔，停灯向晓，抱影无眠。   


### 八声甘州

对潇潇暮雨洒江天，一番洗清秋。   
渐霜风凄紧，关河冷落，残照当楼。   
是处红衰翠减，苒苒物华休。   
惟有长江水，无语东流。   
不忍登高临远，望故乡渺邈，归思难收。   
叹年来踪迹，何事苦淹留？   
想佳人妆楼顒望，误几回、天际识归舟。   
争知我，倚阑干处，正恁凝愁！   

### 玉蝴蝶

望处雨收云断，凭阑悄悄，目送秋光。   
晚景萧疏，堪动宋玉悲凉。   
水风轻、蘋花渐老，月露冷、梧叶飘黄。   
遣情伤。   
故人何，烟水茫茫。   
难忘。文期酒会，几孤风月，屡变星霜。   
海阔山遥，未知何处是潇湘！   
念双燕、难凭远信，指暮天、空识归航。   
黯相望。   
断鸿声里，立尽斜阳。   



### 少年游

长安古道马迟迟，高柳乱蝉嘶。    
夕阳鸟外，秋风原上，目断四天垂。    
归去一云无踪迹，何处是前期？    
狎兴生疏，酒徒萧索，不似少年时。    


### 迷神引

一叶扁舟轻帆卷。   
暂泊楚江南岸。   
孤城暮角，引胡笳怨。   
水茫茫，平沙雁，旋惊散。   
烟敛寒林簇，画屏展。   
天际遥山小，黛眉浅。   
旧赏轻抛，到此成游宦。   
觉客程劳，年光晚。   
异乡风物，忍萧索、当愁眼。   
帝城赊，秦楼阻，旅魂乱。   
芳草连空阔，残照满。   
佳人无消息，断云远。   


### 鹤冲天

黄金榜上，偶失龙头望。   
明代暂遗贤，如何向？   
未遂风去便，争不恣狂荡？   
何须论得丧。   
才子词人，自是白衣卿相。   
烟花巷陌，依约丹青屏障。   
幸有意中人，堪寻访。   
且恁偎红倚翠，风流事，平生畅。   
青春都一饷。   
忍把浮名，换了浅斟低唱！   



### 安公子

远岸收残雨，雨残稍觉江天暮。   
拾翠汀洲人寂静，立双双鸥鹭。   
望几点、渔灯隐映蒹葭浦。   
停画桡、两两舟人语。   
道去程今夜，遥指前村烟树。   
游宦成羁旅，短樯吟倚闲凝伫。   
万水千山迷远近，想乡关何处？   
自别后、风亭月榭孤欢聚。   
刚断肠、惹得离情苦。   
听杜宇声声，劝人不如归去。   


### 忆帝京

薄衾小枕凉天气，乍觉别离滋味。   
展转数寒更，起了还重睡。   
毕竟不成眠，一夜长如岁。   
也拟待、却回征辔；又争奈、已成行计。   
万种思量，多方开解，只恁寂寞厌厌地。   
系我一生心，负你千行泪。   