### <font color=green>临江仙·点滴芭蕉心欲碎</font>
<font face="楷体" color=red>
点滴芭蕉心欲碎，声声催忆当初。欲眠还展旧时书。鸳鸯小字，犹记手生疏。  
倦眼乍低缃帙乱，重看一半模糊。幽窗冷雨一灯孤。料应情尽，还道有情无？  
</font>

--- 

### <font color=green>虞美人·春情只到梨花薄</font>
<font face="楷体" color=red>
春情只到梨花薄，片片催零落。夕阳何事近黄昏，不道人间犹有未招魂。  
银笺别梦当时句，密绾同心苣。为伊判作梦中人，长向画图清夜唤真真。  
</font>

---

### <font color=green>虞美人·银床淅沥青梧老</font>
<font face="楷体" color=red>
银床淅沥青梧老， 屧粉秋蛩扫。采香行处蹙连钱，拾得翠翘何恨不能言。  
回廊一寸相思地，落月成孤倚。背灯和月就花阴，已是十年踪迹十年心。   
</font>

---


### <font color=green>采桑子·谁翻乐府凄凉曲</font>
<font face="楷体" color=red>
谁翻乐府凄凉曲？风也萧萧，雨也萧萧，瘦尽灯花又一宵。  
不知何事萦怀抱，醒也无聊，醉也无聊，梦也何曾到谢桥。   
</font>

--- 

### <font color=green>画堂春·一生一代一双人</font>
<font face="楷体" color=red>
一生一代一双人，争教两处销魂。相思相望不相亲，天为谁春？   
浆向蓝桥易乞，药成碧海难奔。若容相访饮牛津，相对忘贫。   

</font>

---

### <font color=green>浣溪沙·谁念西风独自凉</font>
<font face="楷体" color=red>
谁念西风独自凉，萧萧黄叶闭疏窗。沉思往事立残阳。  
被酒莫惊春睡重，赌书消得泼茶香。当时只道是寻常。  
</font>

---

### <font color=green>木兰花令 拟古决绝词</font>
<font face="楷体" color=red>
人生若只如初见，何事秋风悲画扇？等闲变却故人心，却道故人心易变。  
骊山语罢清宵半，泪雨零铃终不怨。何如薄幸锦衣郎，比翼连枝当日愿。  
</font>

---

### <font color=green>荷叶杯·知己一人谁是</font>
<font face="楷体" color=red>
知己一人谁是？已矣。赢得误他生。有情终古似无情，别语悔分明。  
莫道芳时易度，朝暮。珍重好花天。为伊指点再来缘，疏雨洗遗钿。  
</font>

---

### <font color=green>金缕曲 慰西溟</font>
<font face="楷体" color=red>
何事添凄咽？但由他、天公簸弄，莫教磨涅。失意每多如意少，终古几人称屈。须知道、福因才折。独卧藜床看北斗，背高城、玉笛吹成血。听谯鼓，二更彻。   
丈夫未肯因人热， 且乘闲、 五湖料理， 扁舟一叶。 泪似秋霖挥不尽， 洒向野田黄蝶。须不羡、承明班列。马迹车尘忙未了，任西风、吹冷长安月。又萧寺，花如雪。  
</font>

---

### <font color=green>金缕曲 姜西溟言别，赋此赠之</font>
<font face="宋体" color=blue>
> 姜西溟言别，赋此赠之
</font>

<font face="楷体" color=red>
谁复留君住？叹人生、几翻离合，便成迟暮。最忆西窗同翦烛，却话家山夜雨。不道只、暂时相聚。衮衮长江萧萧木，送遥天、白雁哀鸣去。黄叶下，秋如许。  
曰归因甚添愁绪。 料强似、 冷烟寒月， 栖迟梵宇。 一事伤心君落魄， 两鬓飘萧未遇。有解忆、长安儿女。裘敝入门空太息，信古来、才命真相负。身世恨，共谁语。  
</font>

---

### <font color=green>点绛唇·小院新凉</font>
<font face="楷体" color=red>
小院新凉，晚来顿觉罗衫薄。不成孤酌，形影空酬酢。  
萧寺怜君，别绪应萧索。西风恶，夕阳吹角，一阵槐花落。  
</font>

---

### <font color=green>百字令 宿汉儿村</font>
<font face="楷体" color=red>
无情野火， 趁西风烧遍、 天涯芳草。 榆塞重来冰雪里， 冷入鬓丝吹老。 牧马长嘶， 征笳乱动，并入愁怀抱。定知今夕，庾郎瘦损多少。
便是脑满肠肥，尚难消受，此荒烟落照。何况文园憔悴后，非复酒垆风调。回乐峰寒，受降城远，梦向家山绕。茫茫百感，凭高唯有清啸。
</font>

---

### <font color=green>浣溪沙·欲寄愁心朔雁边</font>
<font face="楷体" color=red>
欲寄愁心朔雁边，西风浊酒惨离颜。黄花时节碧云天。  
古戍烽烟迷斥堠，夕阳村落解鞍鞯。不知征战几人还。   
</font>

--- 


### <font color=green>浣溪沙·身向云山那畔行</font>
<font face="楷体" color=red>
身向云山那畔行。北风吹断马嘶声。深秋远塞若为情。  
一抹晚烟荒戍垒，半竿斜日旧关城。古今幽恨几时平。  
</font>

---

### <font color=green>浣溪沙·已惯天涯莫浪愁</font>
<font face="楷体" color=red>
已惯天涯莫浪愁，寒云衰草渐成秋。漫因睡起又登楼。  
伴我萧萧惟代马，笑人寂寂有牵牛。劳人只合一生休。  
</font>

----

### <font color=green>浣溪沙·万里阴山万里沙</font>
<font face="楷体" color=red>
万里阴山万里沙，谁将绿鬓斗霜华。年来强半在天涯。  
魂梦不离金屈戍，画图亲展玉鸦叉。生怜瘦减一分花。  
</font>

--- 


### <font color=green>浣溪沙·杨柳千条送马蹄</font>
<font face="楷体" color=red>
杨柳千条送马蹄，北来征雁旧南飞，客中谁与换春衣。   
终古闲情归落照，一春幽梦逐游丝，信回刚道别多时。   
</font>

--- 
### <font color=green>相见欢·微云一抹遥峰</font>
<font face="楷体" color=red>
微云一抹遥峰，冷溶溶，恰与个人清晓画眉同。  
红蜡泪，青绫被，水沉浓，却与黄茅野店听西风。   
</font>

---
### <font color=green>南歌子 古戍</font>
<font face="楷体" color=red>
古戍饥乌集，荒城野雉飞。何年劫火剩残灰，试看英雄碧血，满龙堆。  
玉帐空分垒，金笳已罢吹。东风回首尽成非，不道兴亡命也，岂人为。   
</font>

--- 
### <font color=green>浪淘沙 望海</font>
<font face="楷体" color=red>
蜃阙半模糊，踏浪惊呼。任将蠡测笑江湖。沐日光华还浴月，我欲乘桴。   
钓得六鳖无？竿拂珊瑚。桑田清浅问麻姑。水气浮天天接水，那是蓬壶？   
</font>

--- 
### <font color=green>好事近·马首望青山</font>
<font face="楷体" color=red>
马首望青山，零落繁华如此。再向断烟衰草，认藓碑题字。    
休寻折戟话当年，只洒悲秋泪。斜日十三陵下，过新丰猎骑。  
</font>

---

### <font color=green>长相思·山一程，水一程</font>
<font face="楷体" color=red>
山一程，水一程，身向逾关那畔行，夜深千帐灯。  
风一更，雪一更，聒碎乡心梦不成，故园无此声。  
</font>

---


### <font color=green>采桑子·非关癖爱轻模样</font>
<font face="楷体" color=red>
非关癖爱轻模样，冷处偏佳。别有根芽，不是人间富贵花。  
谢娘别后谁能惜，飘泊天涯。寒月悲笳，万里西风瀚海沙。  
</font>

---

### <font color=green>浣溪沙·残雪凝辉冷画屏</font>
<font face="楷体" color=red>
残雪凝辉冷画屏。落梅横笛已三更，更无人处月胧明。   
我是人间惆怅客，知君何事泪纵横。断肠声里忆平生。   
</font>

---

