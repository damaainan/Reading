

### 宛丘  

 子之汤兮，宛丘之上兮。洵有情兮，而无望兮。  
坎其击鼓，宛丘之下。无冬无夏，值其鹭羽。  
坎其击缶，宛丘之道。无冬无夏，值其鹭翿。  


### 东门之枌  

东门之枌，宛丘之栩。子仲之子，婆娑其下。  
穀旦于差，南方之原。不绩其麻，市也婆娑。  
穀旦于逝，越以鬷迈。视尔如荍，贻我握椒。  


### 衡门  

衡门之下，可以栖迟。泌之洋洋，可以乐饥。  
岂其食鱼，必河之鲂？岂其取妻，必齐之姜？  
岂其食鱼，必河之鲤？岂其取妻，必宋之子？  


### 东门之池  

东门之池，可以沤麻。彼美淑姬，可与晤歌。  
东门之池，可以沤纻。彼美淑姬，可与晤语。  
东门之池，可以沤菅。彼美淑姬，可与晤言。  


### 东门之杨  

东门之杨，其叶牂牂。昏以为期，明星煌煌。  
东门之杨，其叶肺肺。昏以为期，明星晢々。  


### 墓门  

墓门有棘，斧以斯之。夫也不良，国人知之。知而不已，谁昔然矣。  
墓门有梅，有鸮萃止。夫也不良，歌以讯之。讯予不顾，颠倒思予。  


### 防有鹊巢  

防有鹊巢，邛有旨苕。谁侜予美？心焉忉忉。  
中唐有甓，邛有旨鷊。谁侜予美？心焉惕惕。  


### 月出  

月出皎兮。佼人僚兮。舒窈纠兮。劳心悄兮。  
月出皓兮。佼人懰兮。舒忧受兮。劳心慅兮。  
月出照兮。佼人燎兮。舒夭绍兮。劳心惨兮。  


### 株林  

胡为乎株林？从夏南！匪适株林，从夏南！  
驾我乘马，说于株野。乘我乘驹，朝食于株！  


### 泽陂  

彼泽之陂，有蒲与荷。有美一人，伤如之何？寤寐无为，涕泗滂沱。  
彼泽之陂，有蒲与蕳。有美一人，硕大且卷。寤寐无为，中心忄肙々。  
彼泽之陂，有蒲菡萏。有美一人，硕大且俨。寤寐无为，辗转伏枕。  