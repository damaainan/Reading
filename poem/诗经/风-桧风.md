

### 羔裘  

羔裘逍遥，狐裘以朝。岂不尔思？劳心忉忉。  
羔裘翱翔，狐裘在堂。岂不尔思？我心忧伤。  
羔裘如膏，日出有曜。岂不尔思？中心是悼。  


### 素冠  

庶见素冠兮，棘人栾栾兮。劳心慱々兮。  
庶见素衣兮，我心伤悲兮。聊与子同归兮。  
庶见素韠兮，我心蕴结兮。聊与子如一兮。  


### 隰有苌楚  

隰有苌楚，猗傩其枝，夭之沃沃，乐子之无知。  
隰有苌楚，猗傩其华，夭之沃沃。乐子之无家。  
隰有苌楚，猗傩其实，夭之沃沃。乐子之无室。  


### 匪风  

匪风发兮，匪车偈兮。顾瞻周道，中心怛兮。  
匪风飘兮，匪车嘌兮。顾瞻周道，中心吊兮。  
谁能亨鱼？溉之釜鬵。谁将西归？怀之好音。  