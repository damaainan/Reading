

### 蜉蝣  

蜉蝣之羽，衣裳楚楚。心之忧矣，于我归处。  
蜉蝣之翼，采采衣服。心之忧矣，于我归息。  
蜉蝣掘阅，麻衣如雪。心之忧矣，于我归说。  


### 候人  

 彼候人兮，何戈与礻殳。彼其之子，三百赤芾。  
维鹈在梁，不濡其翼。彼其之子，不称其服。  
维鹈在梁，不濡其咮。彼其之子，不遂其媾。  
荟兮蔚兮，南山朝隮。婉兮娈兮，季女斯饥。  


### 鳲鸠  

鳲鸠在桑，其子七兮。淑人君子，其仪一兮。其仪一兮，心如结兮。  
鳲鸠在桑，其子在梅。淑人君子，其带伊丝。其带伊丝，其弁伊骐。  
鳲鸠在桑，其子在棘。淑人君子，其仪不忒。其仪不忒，正是四国。  
鳲鸠在桑，其子在榛。淑人君子，正是国人，正是国人。胡不万年？  


### 下泉  

冽彼下泉，浸彼苞稂。忾我寤叹，念彼周京。  
冽彼下泉，浸彼苞萧。忾我寤叹，念彼京周。  
冽彼下泉，浸彼苞蓍。忾我寤叹，念彼京师。  
芃芃黍苗，阴雨膏之。四国有王，郇伯劳之。  