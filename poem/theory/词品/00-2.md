## 序

#### 杨慎

诗词同工而异曲，共源而分派。在六朝，若陶弘景之《寒夜怨》，梁武帝之《江南弄》，陆琼之《饮酒乐》，隋炀帝之《望江南》，填词之体已具矣。若唐人之七言律，即填词之《瑞鹧鸪》也。七言律之仄韵，即填词之《玉楼春》也。若韦应物之《三台曲》、《调笑令》，刘禹锡之《竹枝词》、《浪淘沙》，新声迭出。孟蜀之《花间》，南唐之《兰畹》，则其体大备矣。岂非共源同工乎？然诗圣如杜子美，而填词若太白之《忆秦娥》、《菩萨鬘》者，集中绝无。宋人如秦少游秦观、辛稼轩辛弃疾，词极工矣，而诗殊不强人意。疑若独艺然者，岂非异曲分派之说乎？昔宋人选填词曰《草堂诗馀》，其曰《草堂》者，太白诗名《草堂集》，见郑樵书目。太白本蜀人，而草堂在蜀，怀故国之意也。曰诗馀者，《忆秦娥》、《菩萨鬘》二首为诗之馀，而百代词曲之祖也。今士林多传其书，而昧其名。故于余所著《词品》首著之云。

嘉靖辛亥仲春，洞天真逸升庵杨慎序。