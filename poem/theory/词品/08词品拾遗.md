## 词品拾遗

### 【壹】卓稼翁词

三山卓田，字稼翁，能赋驰声。尝作词云：“丈夫只手把吴钩。欲断万人头。因何铁石，打成心性，却为花柔。　君看项籍并刘季，一怒使人愁。只因撞着，虞姬戚氏，豪杰都休。”其为人溺志可想。

### 【贰】王昂催妆词

探花王昂榜下择婿时，作《催妆词》云：“喜气满门阑，光动绮罗香陌。行到紫薇花下，悟身非凡客。　不须脂粉污天真，嫌怕太红白。留取黛眉浅处，画章台春色。”

### 【叁】萧轸娶再婚

三山萧轸登第，榜下娶再婚之妇。同舍张任国以《柳梢青》词戏之曰：“挂起招牌。一声喝采，旧店新开。熟事孩儿，家怀老子，毕竟招财。　当初合下安排。又不豪门买呆。自古道，正身替代，见任添差。”

### 【肆】平韵忆秦娥

太学服膺斋上舍郑文，秀州人。其妻寄以《忆秦娥》云：“花深深。一钩罗袜行花阴。行花阴。闲将罗带，试结同心。　日边消息空沉沉。画眉楼上愁登临。愁登临。海棠开后，望到如今。”此词为同舍者传播，酒楼妓馆皆歌之，以为欧阳永叔欧阳修词，非也。

### 【伍】刘鼎臣妻词

婺州刘鼎臣赴省试，临行，妻作词名《鹧鸪天》云：“金屋无人夜剪缯。宝钗翻过齿痕轻。临行执手殷勤送，衬取萧郎两鬓青。　听嘱付，好看成。千金不抵此时情。明年宴罢琼林晚，酒面微红相映明。”

### 【陆】易祓妻词

易祓，字彦章，潭州人。以优校为前廊，久不归。其妻作《一剪梅》词寄云：“染泪修书寄彦章。贪作前廊。忘却回廊。功名成遂不还乡。石做心肠。铁做心肠。　红日三竿懒画妆。虚度韶光。瘦损容光。相思何日得成双？羞对鸳鸯。懒对鸳鸯。”

### 【柒】柔奴

《东皋杂录》云：王定国岭外归，出歌者劝东坡苏轼酒。坡作《定风波》，序云：“王定国歌儿曰柔奴，姓宇文氏。眉目娟丽，善应对。家世住京师。定国南迁归，余问柔：‘广南风土，应是不好？’柔对曰：‘此心安处，便是吾乡。’因为缀此词云。”“常羡人间琢玉郎。天教分付点酥娘。自作清歌传皓齿。风起，雪飞炎海变清凉。　万里归来年愈少。微笑。笑时犹带岭梅香。试问岭南应不好。却道，此心安处是吾乡。”

### 【捌】美奴

苕溪渔隐胡仔曰：陆敦礼藻有侍儿名美奴，善缀词。出侑樽俎，每丐韵于坐客，顷刻成章。《卜算子》云：“送我出东门，乍别长安道。两岸垂杨锁暮烟，正是秋光老。　一曲古《阳关》，莫惜金樽倒。君向潇湘我向秦，鱼雁何时到？”《如梦令》云：“日暮马嘶人去。船逐清波东注。后夜最高楼，还肯思量人否？无绪。无绪。生怕黄昏疏雨。”

### 【玖】李师师

李师师，汴京名妓。张子野张先为制新词，名《师师令》。略云：“蜀彩衣长胜未起。纵乱云垂地。”“正值残英和月坠。寄此情千里。”秦少游秦观亦赠之词云：“看遍颍川花，不似师师好。”后徽宗微行幸之，见《宣和遗事》。《瓮天脞语》又载：宋江潜至李师师家，题一词于壁云：“天南地北，问乾坤何处，可容狂客？借得山东烟水寨，来买凤城春色。翠袖围香，鲛绡笼玉，一笑千金值。神仙体态，薄倖如何销得！　想芦叶滩头，蓼花汀畔，皓月空凝碧。六六雁行连八九，只待金鸡消息。义胆包天，忠肝盖地，四海无人识。闲愁万种，醉乡一夜头白。”小词盛于宋，而剧贼亦工如此。

### 【壹〇】于湖南乡子

张于湖张孝祥送朱元晦朱熹行，与张钦夫张栻、邢少连同集，作《南乡子》一词云：“江上送归船。风雨排空浪拍天。赖有清樽浇别恨，凄然。宝烛烧花看吸川。　楚舞对湘弦。暖响围春锦帐毡。坐上定知无俗客，俱贤。便是朱张与少连。”此词见《兰畹集》。观“楚舞湘弦”之句，及朱文公《云谷寄友》绝句云：“日暮天寒无酒饮，不须空唤莫愁来。”则晦翁于宴席，未尝不用妓。广平之赋梅花，又司马公亦有艳辞，亦何伤于清介乎？

### 【壹壹】珠帘秀

姓朱氏，行第四，杂剧为当今独步。驾头、花旦、软末泥等，悉造其妙。胡紫山宣尉尝以《沉醉东风》曲赠云：“锦织江边翠竹，绒穿海上明珠。月淡时，风清处，都隔断、落红尘土。一片闲情任卷舒，挂尽朝云暮雨。”冯海粟待制亦赠以《鹧鸪天》云：“凭倚东风远映楼。流莺窥面燕低头。虾须瘦影纤纤织，龟背香纹细细浮。　红雾敛，彩云收。海霞为带月为钩。夜来卷尽西山雨，不著人间半点愁。”盖朱背微偻，冯故以帘钩寓意。至今后辈以朱娘娘称之者。

### 【壹贰】赵真真杨玉娥

赵真真、杨玉娥善唱诸宫调。杨立斋见其讴张五牛、商正叔所编《双渐小卿怨》，因作《鹧鸪天》、《哨遍》、《耍孩儿》煞以咏之。后曲多不录。今录前曲云：“烟柳风花锦作园。霜芽露叶玉装船。谁知皓齿纤腰会，只在轻衫短帽边。　啼玉靥，咽冰弦。五牛身去更无传。词人老笔佳人口，再唤春风在眼前。”

### 【壹叁】刘燕歌

刘燕歌善歌舞。齐参议还山东，刘赋《太常引》以饯云：“故人别我出阳关。无计锁雕鞍。今古别离难。况隔断、蛾眉远山。　一樽别酒，一声杜宇，寂寞又春残。明月小楼闲。第一夜、相思泪弹。”至今脍炙人口。

### 【壹肆】杜妙隆

杜妙隆，金陵佳丽人也。卢疏斋卢挚欲见之，行李匆匆，不果所愿。因题《踏莎行》于壁云：“雪暗山明，溪深花藻。行人马上诗成了。归来闻说妙隆歌，金陵却比蓬莱渺。　宝镜慵窥，玉容空好。梁尘不动歌声悄。无人知我此时情，春风一枕松窗晓。”

### 【壹伍】宋六嫂

宋六嫂，小字同寿。元遗山元好问有“赠觱栗工张嘴儿”词，即其父也。宋与其夫合乐，妙入神品。盖宋善讴，其夫能传其父之艺。滕玉霄滕宾待制尝赋《念奴娇》以赠云“柳颦花困”云云，词见第五卷。《念奴娇》一名《百字令》。

### 【壹陆】一分儿

一分儿，姓王氏，京师角妓也。歌舞绝伦，聪慧无比。一日，丁指挥会才人刘士昌、程继善等于江乡园小饮，王氏佐樽。时有小姬歌《菊花会》南吕曲云：“红叶落，火龙褪甲。青松枯，怪蟒张牙。”丁曰：“此《沉醉东风》首句也，王氏可足成之。”王应声曰：“红叶落，火龙褪甲。青松枯，怪莽张牙。可咏题，堪描画。喜觥筹，席上交杂。答剌苏频斟入礼厮麻。不醉呵，休扶上马。”一座叹赏，由是声价愈重焉。