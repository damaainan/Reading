## 词品补

### 【壹】转应曲

《转应曲》与《宫中调笑》平仄相合，予常拟之。

### 【贰】鼓子词

宋欧阳六一欧阳修作《十二月鼓子词》，即今之《渔家傲》也。元欧阳圭斋欧阳玄亦拟为之，专咏元世燕风物。

以上见函海本《词品》卷一

### 【叁】刘会孟

刘须溪刘辰翁“丁酉元夕”《宝鼎现》词云：“红妆春骑，踏月花影，牙旗穿市。望不尽、歌楼舞榭，习习香尘莲步底。箫声断、约彩鸾归去，未怕金吾呵醉。甚辇路、喧阗且止？听得念奴歌起。　父老犹记宣和事。抱铜仙、清泪如水。还转盼、沙河多丽。滉漾明光连邸第。帘影动、散红光成绮。月浸蒲桃十里。看往来、神仙才子，肯把菱花扑碎？　肠断竹马儿童，空见说、三千乐指。等多时、春不归来，到春时欲睡。又说向、灯前拥髻，暗滴鲛珠坠。便当日、亲见霓裳，天上人间梦里。”此词题云“丁酉”，盖元成宗大德元年，亦渊明书甲子之意也。词意凄婉，与《麦秀歌》何殊？尹济翁“寿须溪”《风入松》词云：“曾闻几度说京华。愁压帽檐斜。朝衣熨贴天香在，如今但、弹指兰阇。不是柴桑心远，等闲过了元嘉。　长生休说枣如瓜。壶日自无涯。河倾南纪明奎壁，长教见、寿气成霞。但得重携溪上，年年人共梅花。”

### 【肆】镜听

李廓、王建皆有《镜听》词。镜听，今之响卜也。

以上见《函海》本《词品》卷六