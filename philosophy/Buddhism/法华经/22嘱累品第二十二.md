## 妙法莲华经 嘱累品第二十二

尔时，释迦牟尼佛从法座起，现大神力，以右手摩无量菩萨
摩诃萨顶，而作是言：「我于无量百千万亿阿僧祇劫，修习是难
得阿耨多罗三藐三菩提法，今以付嘱汝等。汝等应当一心流布此
法，广令增益。」如是三摩诸菩萨摩诃萨顶，而作是言：「我于
无量百千万亿阿僧祇劫，修习是难得阿耨多罗三藐三菩提法，今
以付嘱汝等。汝等当受持、读诵、广宣此法，令一切众生普得闻
知。所以者何？如来有大慈悲，无诸悭悋，亦无所畏，能与众生，
佛之智慧、如来智慧、自然智慧，如来是一切众生之大施主。汝
等亦应随学如来之法，勿生悭悋。于未来世，若有善男子、善女
人，信如来智慧者，当为演说此法华经，使得闻知，为令其人得
佛慧故。若有众生不信受者，当于如来余深法中，示教利喜。汝
等若能如是，则为已报诸佛之恩。」

时诸菩萨摩诃萨，闻佛作是说已，皆大欢喜遍满其身，益加
恭敬，曲躬、低头，合掌向佛，俱发声言：「如世尊勅，当具奉
行。唯然，世尊！愿不有虑。」诸菩萨摩诃萨众，如是三反，俱
发声言：「如世尊勅，当具奉行。唯然，世尊！愿不有虑。」
尔时释迦牟尼佛令十方来诸分身佛各还本土，而作是言：「诸
佛各随所安，多宝佛塔还可如故。」说是语时，十方无量分身诸
佛坐宝树下师子座上者，及多宝佛，并上行等无边阿僧祇菩萨大
众，舍利弗等声闻四众，及一切世间天、人、阿修罗等，闻佛所
说，皆大欢喜。


