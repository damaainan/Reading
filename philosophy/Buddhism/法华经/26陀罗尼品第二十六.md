## 妙法莲华经 陀罗尼品第二十六

尔时，药王菩萨即从座起，偏袒右肩，合掌向佛，而白佛言：
「世尊！若善男子、善女人，有能受持法华经者若读诵通利，若
书写经卷得几所福？」
佛告药王：「若有善男子、善女人，供养八百万亿那由他恒
河沙等诸佛。于汝意云何？其所得福，宁为多不？」
「甚多，世尊。」
佛言：「若善男子、善女人，能于是经，乃至受持一四句偈，
读诵、解义、如说修行，功德甚多。」

尔时药王菩萨白佛言：「世尊！我今当与说法者陀罗尼呪，
以守护之。」即说呪曰：
「安尔(一)曼尔(二)摩祢(三)摩摩祢(四)旨隶(五)遮梨第(六)赊
咩(七)赊履多玮(八)膻帝(九)目帝(十)目多履(十一)娑履(十二)阿玮
娑履(十三)桑履(十四)娑履(十五)叉裔(十六)阿叉裔(十七)阿耆腻(十
八)膻帝(十九)赊履(二十)陀罗尼(二十一)阿卢伽婆娑簸蔗毘叉腻
(二十二)祢毘剃(二十三)阿便哆逻祢履剃(二十四)阿亶哆波隶输地
(二十五)沤究隶(二十六)牟究隶(二十七)阿罗隶(二十八)波罗隶(二
十九)首迦差(三十)阿三磨三履(三十一)佛驮毘吉利袠帝(三十二)达
磨波利差帝(三十三)僧伽涅瞿沙祢(三十四)婆舍婆舍输地(三十五)
曼哆逻(三十六)曼哆逻叉夜多(三十七)邮楼哆(三十八)邮楼哆憍舍
略(三十九)恶叉逻(四十)恶叉冶多冶(四十一)阿婆卢(四十二)阿摩
若那多夜(四十三)
「世尊！是陀罗尼神咒，六十二亿恒河沙等诸佛所说，若有
侵毁此法师者，则为侵毁是诸佛已。」

时释迦牟尼佛赞药王菩萨言：「善哉，善哉！药王！汝愍念
拥护此法师故，说是陀罗尼，于诸众生，多所饶益。」
尔时勇施菩萨白佛言：「世尊！我亦为拥护读诵受持法华经
者，说陀罗尼。若此法师得是陀罗尼，若夜叉、若罗剎、若富单
那、若吉遮、若鸠盘茶、若饿鬼等，伺求其短，无能得便。」即
于佛前而说呪曰：
「痤隶(一)摩诃痤隶(二)郁枳(三)目枳(四)阿隶(五)阿罗婆第(六)
涅隶第(七)涅隶多婆第(八)伊致柅(九)韦致柅(十)旨致柅(十一)涅隶
墀柅(十二)涅犁墀婆底(十三)
「世尊！是陀罗尼神呪，恒河沙等诸佛所说，亦皆随喜，若
有侵毁此法师者，则为侵毁是诸佛已。」

尔时毘沙门天王护世者白佛言：「世尊！我亦为愍念众生、
拥护此法师故，说是陀罗尼。」即说呪曰：
「阿梨(一)那梨(二)[少/(兔)]那梨(三)阿那卢(四)那履(五)拘那
履(六)
「世尊！以是神呪拥护法师，我亦自当拥护持是经者，令百
由旬内无诸衰患。」

尔时持国天王在此会中，与千万亿那由他乾闼婆众，恭敬围
绕，前诣佛所，合掌白佛言：「世尊！我亦以陀罗尼神呪，拥护
持法华经者。」即说呪曰：
「阿伽祢(一)伽祢(二)瞿利(三)干陀利(四)旃陀利(五)摩蹬耆(六)
常求利(七)浮楼莎柅(八)頞底(九)
「世尊！是陀罗尼神呪，四十二亿诸佛所说，若有侵毁此法
师者，则为侵毁是诸佛已。」

尔时有罗剎女等，一名蓝婆，二名毘蓝婆，三名曲齿，四名
华齿，五名黑齿，六名多发，七名无厌足，八名持璎珞，九名睪
帝，十名夺一切众生精气，是十罗剎女，与鬼子母，并其子及眷
属，俱诣佛所，同声白佛言：「世尊！我等亦欲拥护读诵受持法
华经者，除其衰患，若有伺求法师短者，令不得便。」即于佛前，
而说呪曰：
「伊提履(一)伊提泯(二)伊提履(三)阿提履(四)伊提履(五)泥履
(六)泥履(七)泥履(八)泥履(九)泥履(十)楼酰(十一)楼酰(十二)楼酰
(十三)楼酰(十四)多酰(十五)多酰(十六)多酰(十七)兜酰(十八)[少
/(兔)]酰(十九)
「宁上我头上，莫恼于法师。若夜叉、若罗剎、若饿鬼、若
富单那、若吉遮、若毘陀罗、若犍驮、若乌摩勒伽、若阿跋摩罗、
若夜叉吉遮、若人吉遮，若热病若一日、若二日、若三日、若四
日乃至七日，若常热病，若男形、若女形、 若童男形、若童女形，
乃至梦中，亦复莫恼。」即于佛前、而说偈言：
「若不顺我呪，恼乱说法者，头破作七分，如阿梨树枝。
如杀父母罪，亦如压油殃，斗秤欺诳人，调达破僧罪。
犯此法师者，当获如是殃。」

诸罗剎女说此偈已，白佛言：「世尊！我等亦当身自拥护受
持、读诵、修行是经者，令得安隐，离诸衰患，消众毒药。」
佛告诸罗剎女：「善哉，善哉！汝等但能拥护受持法华名者，
福不可量，何况拥护具足受持，供养经卷华、香、璎珞，末香、
涂香、烧香，幡盖、伎乐；燃种种灯：酥灯、油灯、诸香油灯、
苏摩那华油灯、瞻卜华油灯、婆师迦华油灯、优钵罗华油灯，如
是等百千种供养者。睪帝！汝等及眷属，应当拥护如是法师。」
说是陀罗尼品时，六万八千人、得无生法忍。


