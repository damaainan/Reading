### 奏疏二议夹剿兵粮疏 
#### 正德十二年七月初五日
 
 准兵部咨，该本部题职方清吏司案呈奉本部送兵科抄出巡
抚湖广地方兼赞理军务都察院右副都御史秦金题称 ：“会同巡
按御史王度督同都 、布 、按三司掌印署都指挥佥事文恭、左
布政使周季凤、副使恽巍等，议照湖广郴、桂等处所属地方，
与广东乐昌、江西上犹等处县瑶贼密尔联络。彼处有名贼首龚
福全、高仲仁、李斌、庞文亮、蓝友贵等，素恃巢穴险固，聚
众行劫。先年用兵征剿，各贼漏殄未除，遂致祸延今日。臣等
仰体皇上好生之心，设法抚处，冀图靖安，以成止戈之武。奈
犬羊之性，变诈不同；豺狼之心，贪噬无厌；阳虽听招，阴实
肆毒。今乃攻打县堡，虏官杀人，穷凶极恶，神人共愤。虽经
各官兵擒斩数辈，稍惧归巢，缘其种类繁多，出没尚未可料。
若非三省合兵，大彰天讨，恶孽终不殄除，疆宇何由宁谧！所
据各官会呈，乞要大举。臣等再三筹议，非敢轻启兵端，但审
时度势，诚有不容已者。况彼巢峒既多，贼党亦众；东追西窜，
此出彼藏；必须调发本省土汉官军民兵杀手人等，共三万员名，
分立哨道，刻期进剿。其两广、南、赣、仍须各调官军狼兵把
截夹攻，协济大事。臣等计算兵粮重大，区处艰难，抑且本省
兵荒相继，财力匮乏，前项合用钱粮，预须计处。今将应调土
汉官军数目，供给粮饷事宜，及战攻方略，开坐具奏 。”该本
部覆称 ：“阃外兵权，贵在专委；征伐事宜，切忌遥制。今郴、
桂瑶贼为害日炽，既该湖广镇巡三司官会议兵不可已，要行克
期进剿，朝廷若复犹预不决，往返会议，必致误事。但七月进
兵，天气尚炎；况今五月将中，三省约会，期限太迫。再请教
两广总督等官左都御史陈金等，及请教巡抚南赣左佥都御史王
守仁，各照议定事理，钦遵会合行事，不许违期失误。及改拟
九月中取齐进兵，庶三省路远，不误约会 。”本年五月十一日，
少保兼太子太保本部尚书王琼等具题奉钦依。备咨到臣。除钦
遵外，卷查先据江西岭北道副使杨璋及湖广郴、桂兵备副使陈
璧，并广东韶州府各呈申前事，臣参看得前贼恶贯已盈，神怒
人怨，天讨在所必加。但近年以来，江西有桃源之役，疮痍甫
起；福建有汀、漳之寇，军旅未旋。府江之师方集于两广，偏
桥之讨未息于湖、湘；若复继以大兵，惟恐民不堪命。合无申
明赏罚，容臣等徐为之图。惟复约会三省，并举夹攻。已经开
陈两端，具本上请去后，今准前因，则巡抚湖广右副都御史秦
金所题夹攻事理，既奉有成命矣。臣谨将南、赣二府议处兵粮
事宜开坐。缘系地方紧急贼情事理，为此具本请旨。
 
 计开：一、南安府所属大庾、南康、上犹三县，各有贼巢，
联络盘据，有众数千，西接湖广桂阳等县，南接广东韶州府乐
昌等县。三省夹攻，必须湖广自桂阳、桂东等处进，广东自乐
昌县进；在南安者，必须三县地方并进。赣州府所属，惟龙南
县贼巢与广东惠州府龙川县浰头接境。浰头系大贼池大鬓等巢
穴，有众数千，比之他贼，势尤猖獗。前此二次夹攻，俱被漏
网。龙南虽有贼徒数伙，除之稍易。但其倚藉浰头兵力以为声
援，攻之则奔入浰头，兵退则复出为害。必须广东兵自龙川进，
赣州兵自龙南进，庶可使无奔溃。
 
 一、上犹去龙南几四百里，两处进兵，必须一时并举，庶
无惊溃之患。大约计之，亦须用兵一万二千名。今拟调南康、
上犹二县机兵、打手一千二百名；大庾县机兵、打手一千二百
名；赣州府所属，除石城县外，宁都、信丰二县机兵、打手各
一千名；其余七县，机兵、打手三千名；龙泉县机兵、打手一
千名；安远县招安义民叶芳、老人梅南春等，龙南县招安新民
王受、谢钺等兵共二千名；汀州府上杭县打手一千名，潮州府
程乡县打手一千名；共辏一万二千之数。但广、湖两省之兵，
皆狼土精悍，贼所素畏，势必偏奔江西；江西之兵，最为怯懦，
望贼而溃，乃其素习。今所拟调，皆新习未练。若使严以军法
处治，庶几人心齐一，事功可成。
 
 一、兵一万二千余名，每名日给米三升，一日该米三百七
十余石；间日折支银一分五厘，一日该银一百八十余两；以六
个月为率，约用米三万三千余石，用银二万余两。领哨、统兵、
旗牌等官并使客合用禀给及赏功犒劳牛酒、银牌、花红、鱼、
盐、火药等费，约用银二万余两。通前二项，约共用银五万两。
二府商税银两，集兵以来，日有所费，见存银止有四千余两。
二府并赣县、大庾、南康、上犹四县积谷，约计有七八万石；
但贮积年久，恐舂米不及其数。见在前银不足支用，就欲别项
区处，但恐缓不及事。查得江西布政司并各府县别无蓄积，止
有该解南京折粮银两贮库未解，并一应纸米赃罚银两，合无行
巡抚江西都御史孙燧转行布政司并行各府照数借给应用。候事
宁之日，或将以后抽掣商税，或开中盐引，另为计处，奏请补
还，庶克有济。
 
 一、合用本省巡按御史随军纪功，管理钱粮。及统兵、领
哨官员，除本省三司分守、分巡、兵备、守备并南、赣二府官
员临时定委外，访得九江府知府汪赖、吉安府知府伍文定、汀
州府知府唐淳、惠州府知府陈祥，俱各才识练达；程乡县知县
张戬。抚州府东乡县知县黄堂、建昌府新城县知县黄文鸑、袁
州府萍乡县知县高桂、吉安府龙泉县知县陈允谐，俱有才名，
俱各堪以领兵。候命下之日，听臣等取用。
 
 臣等窃照师期已迫，自今七月上旬至九月中旬，仅余两月，
中间合用前项钱量器仗及拟调兵快、应委官员之类，悉皆百未
有措；又事干各省，道途相去近者半月，远者月余，万一各官
之中违抗推托，不肯遵依约束，临期误事，罪将安归！乞照湖
广巡抚都御史秦金所奏该部题准事理，各官之中敢有抗违失误
者，许臣等即以军法从事，庶几警惧，事可易集。



### 南赣擒斩功次疏 
#### 十二年七月初五日
 
 据江西按察司整饬兵备带管分巡岭北道副使杨璋呈 ：“据
统兵等官南安府知府季斅呈解生擒大贼首一名陈曰能、从贼林
杲等二十七名 ，斩获首级十六颗 ，俘获贼属男女十三口，及
马牛等物。并开称，捣过禾沙坑、船坑、石圳、上龙、狐狸、
朱雀、黄石等贼巢七处，烧死贼徒不计其数，并房屋禾仓三百
余间。南康县县丞舒富呈，解生擒大贼首一名钟明贵、从贼曾
能志等二十一名，斩获贼级四十五颗，杀死未取首贼一百一十
七名，俘获贼属男女一十六名口，及牛、马、驴等物，并开称，
捣过石路坑、白水峒、杞州坑、旱坑、茶潭、竹坝、皮袍、樟
木坑等贼巢八处，烧死贼徒三百四十六名，并烧毁房屋禾仓四
百七十余间。赣县义官萧庾呈，解生擒大贼首一名唐洪、从贼
蒲仁祥等六名，斩获首级并射死贼徒一百三十八名，烧毁贼巢
房屋禾仓一百二十七间，乃俘获牛羊、器械等物。并开称，捣
过长龙、鸡湖、杨梅、新溪等处贼巢四处。各缘由到道。随据
统兵官员并乡导人等各呈称，自本年正月蒙本院抚临以来，募
兵练卒；各贼探知消息，将家属妇女什物俱各寄屯山寨林木茂
密之处，其各精壮贼徒，昼则下山耕作，夜则各遁山寨。依奉
本院方略，于六月二十日子时，各哨克期进剿。每巢止有二三
十人或四五十人看守巢穴，见兵举火奋击，俱各惊溃；间有射
伤药弩，即时身死，坠于深崖。及据县丞舒富、义官萧庾各回
呈，止有上犹县白水峒、石路坑二巢，南康县鸡湖一巢险峻，
巢内贼属颇多，被兵四面放火进攻，贼无出路，烧死数多。天
明看视，止存骸骨，头面烧毁莫辨，以此难取首级等因。案照
先为紧急贼情事，据上犹县申称，四月间被畲巢贼徒不时虏掠
耕牛人口，请兵追剿，乡民稍得昔莳插。今早谷将登，又闻各
巢修整战具出劫，乞为防遏，庶得收割聊生等因。并据县丞舒
富及南安府呈，大庾县申同前事。该本道查得上犹县粼近巢穴，
则有旱坑、茶潭、杞州坑、樟木坑、石路坑、白水峒、竹潭、
川坳、阴木潭等巢，南安县则有长龙、鸡湖、杨梅、新溪等巢，
大庾县则有狐狸坑、船坑、禾沙坑、石圳、上龙、朱雀、黄石
坑等巢；多则三五百名，少则七八十名。合无将本院选集之兵，
委官统领，分投剿遏等因。已经呈奉本院批 ：‘看得各贼名号
日渐僭拟，恶毒日加纵肆，若果遂其奸谋，得以乘虚入广，其
为患害，关系匪轻。除密行南、韶等府分兵防截外，仰该道即
便部勒诸军，定哨分委。仍密召各巢附近被害知因之人堪为乡
导者，前来分引各兵，出城之时，不得张扬。今正当换班之月，
就令俱以下班为名，昼伏夜行，克期各至分地，掩贼不备，同
时举事。分领各官，务要严密奋勇，竭忠以副委托。如或推托
误事，及军士之中敢有后期退缩者，悉以军法从事，决不轻贷。
该道亦要亲帅重兵，随后继进，密屯贼巢要害处所，相机接应，
以防不测。一应机宜，务须慎密周悉。仍要严缉各兵所获真正
贼徒，不许滥加良善’等因。遵奉统领各兵刻期进剿及加谨防
遏。今据复呈前因，通查得各哨共计生擒大贼首三名，首从贼
徒五十四名；斩获首级六十八颗；杀死射死贼徒二百四十余名；
烧死贼徒二百余名；捣过巢穴一十九处；烧毁房屋禾仓八百九
十余间；俘获贼属男女二十九名口，水黄牛、马、骡、羊一百
四十四头匹只。所据各该领兵等官所报擒斩之贼，数固不多，
而巢穴已空，无可栖身；积聚已焚，无可仰给。就使屯集横水、
桶冈大巢，将来人多食少，大举夹攻，为力已易”等因，转呈
到臣。
 
 卷查先据副使杨璋呈称 ：“据南安府并上犹等县及县丞舒
富各呈申 ，访得大贼首谢志珊号‘ 征南王 ’，纠率大贼首钟
明贵、萧规模、陈曰能、唐洪、刘允昌等约会乐昌高快马等，
大修战具，并造吕公车，欲先将南康县打破。闻知广东官兵尽
调征剿府江，就行乘虚入广”等因，已经批仰该道部勒诸军，
酌量贼巢强弱，派定哨分，选委谋勇属官统兵，密召知因乡导
引领，昼伏夜行，刻定于六月二十日子时，入各贼巢，同时举
火，并力奋击，务使噍类无遗。去后，今据前因，覆勘得前项
贼巢，委果荡平殆尽，蓄积委果焚毁无遗。获功解报虽少，杀
伤烧死实多；猖獗之势少摧，不轨之谋暂阻；居民得以秋获，
地方亦为一宁。此皆遵依兵部申明律例事理，仰仗天威，官兵
用命之所致，非臣之知谋所能及也。
 
 臣惟南、赣之兵，素不练养，见贼而奔，则其常态。今各
官乃能夜入贼巢，奋勇追击，在他所未为可异之功，于南赣则
实创见之事。及照副使杨璋，区画赞理，比于各官，劳勋尤多。
今夹攻在迩，伏乞皇上特加劝赏，以作兴勇敢之风。庶几日后
大举，臣等得以激励人心。除将获功人员量加犒赏；生擒贼徒
监候审决，首级枭示；俘获贼属领养；牛马赏兵；有功人员，
查审的确，造册奏缴外，缘系斩获功次事理，为此具本题知。


### 议夹剿方略疏
#### 十二年九月十五日
 
 据江西岭北道副使杨璋呈 ：“奉臣案验，准兵部咨，该巡
抚湖广都御史秦金题为紧急贼情事，备行计处兵粮，约会三省，
将上犹县等处贼巢克期九月中进剿等因，遵依。随将本道兵粮
事宜计呈本院转达奏闻定夺外，随据南安府上犹、大庾等县申
称，各县乡民早谷将登，各巢畲贼修整战具，要行出劫。并据
南康县县丞舒富呈，访得大贼首谢志珊号‘征南王 ’，纠率桶
冈等巢贼首钟明贵等，约会广东大贼首高快马等，大修战具并
吕公车，欲要先将南康县打破。闻知广东官兵尽调府江，就行
乘虚入广流劫，乞要早为扑剿等因。已经呈蒙本院密受方略，
行委知府季斅、县丞舒富等领兵分剿。共生擒大贼首陈曰能等
三名，首从贼徒五十四名；斩获贼首级六十八颗；杀死射死贼
徒二百四十余名；烧死贼徒二百余名；捣过巢穴一十九处；烧
毁房屋禾仓八百九十余间；俘获贼属二十九名口；水黄牛、马、
羊、骡一百四十四头匹；通经呈报。又蒙本院虑，贼必将乘间
复出，行委知府季斅、指挥来春等统兵屯南安；指挥姚玺、县
丞舒富统兵屯上犹；指挥谢昶、千户林节统兵屯南康；各于要
害去处往来防剿。至七月二十五日，贼首谢志珊果复统众一千
五百余徒，攻打南安府城。各官督兵迎敌，生擒贼犯杨銮等七
名，斩获首级四十五颗，贼众大败而去。八月二十五日贼首谢
志珊又统领二千余徒，复来攻打南安府城。各官督兵迎敌，生
擒贼犯龙正等四十二名，斩获首级一百五十七颗，贼又大败而
去。即今贼势少挫，若乘此机会直捣其巢，旬月之间，可期扫
荡。但闻湖广之兵既已齐集，而广东因府江班师未久，复调狼
兵，未有定期。谨按地图，江西之南安有上犹、大庾、桶冈等
处贼巢，与湖广桂东、桂阳接境；夹攻之举，止该江西与湖广
会合，而广东止于仁化县要害把截，夹攻不与焉。赣州之龙南
有浰头贼巢，与广东龙川接境；夹攻之举，止该江西与广东会
合，而湖广不与焉。广东乐昌乳源贼巢，与湖广宜章县接境；
惠州贼巢，与湖广临武县接境；仁化县贼巢，与湖广桂阳县接
境；夹攻之举，止该湖广、广东二省会合，而江西止于大庾县
要害把截，夹攻不与焉。名虽三省大举，其实自有先后，举动
次第，不相妨碍。若不此之察，必欲通待三省之兵齐集，然后
进剿，则老师废财，为害匪细。合将前项事宜约会三省，以次
渐举，庶兵力不竭，粮饷可省”等因，据呈到臣。看得三省夹
攻，必须彼此克期定日，同时并举，斯乃事体之常。然兵无定
势，谋贵从时，苟势或因地而异便，则事宜量力以乘机。三省
贼巢，连络千里，虽声势相因，而其间亦自有种类之分、界限
之隔。利则争趋，患不相顾，乃其性习。诚使三省之兵皆已齐
备，约会并进，夫岂不善？但今广东狼兵方自府江班师而归，
欲复调集，恐非旬月所能。两省之兵既集，久顿而不进，贼必
惊疑，愈生其奸，悍者奔突，黠者潜逃；老师费财，意外之虞，
乘间而起，虽有智者，难善其后。诚使先合湖广、江西之兵，
并力而举上犹诸贼，逮事之毕，广东之兵亦且集矣；则又合湖
广、广东之兵，并力而举乐昌诸处，逮事之毕，江西之兵又得
以少息矣；则又合广东、江西之兵，并力而举龙川。方其并力
于上犹，则姑遣人佯抚乐昌诸贼，以安其心。彼见广东既未有
备，而湖广之兵又不及己，苟幸旦夕之生，必不敢越界以援上
犹。及夫上犹既举，而湖广移兵以合广东，则乐昌诸贼，其势
已孤。二省兵力益专，其举之益易。当是之时，龙川贼巢相去
辽绝，自以为风马牛不相及，彼见江西之兵又撤，意必不疑。
班师之日，出其不意，回军合击，蔑有不济者矣。臣窃以为因
地之宜，先后合击之便，除臣遵照兵部咨来题奉钦依，会兵征
剿，亦听随宜会议施行事理，已将前项事宜移咨广东、湖广总
督、巡抚等官知会，一面相机行事外，缘系地方紧急贼情事理，
为此具本题知。


### 换敕谢恩疏 
#### 十二年九月十五日
 
 近准兵部咨，为申明赏罚以励人心事，该臣奏，该本部覆
题即奉圣旨 ：“是，王守仁著提督南、赣、汀、漳等处军务，
换敕与他，钦此 。”备咨到臣。本年九月十一日，节该钦奉敕
谕 ：“江西南安、赣州地方，与福建汀、漳二府，广东南、韶、
潮、惠四府及湖广郴州桂阳县，壤地相接，山岭相连，其间盗
贼不时生发，东追则西窜，南捕则北奔。盖因地分各省，事无
统属，彼此推调，难为处置。先年尝设有都御史一员，巡抚前
项地方，就令督剿盗贼。但责任不专，类多因循苟且，不能申
明赏罚以励人心，致令盗贼滋多，地方受祸。今因所奏及该部
覆奏事理，特改命尔提督军务，抚安军民，修理城池，禁革奸
弊。一应军马钱粮事宜，俱听便宜区画，以足军饷。但有盗贼
生发，即便设法调兵剿杀，不许踵袭旧弊，招抚蒙蔽，重为民
患。其管领兵快人等官员，不问文职武职，若在军前违期并逗
遛退缩者，俱听军法从事。生擒盗贼，鞫问明白，亦听就行斩
首示众。斩获贼级，行令各该兵备守巡官即时纪验明白，备行
江西按察司造册奏缴，查照升赏激劝。钦此 。”俱钦遵外。窃
念臣以凡庸，缪膺重寄。思逃罪责，深求祸源，始知盗贼之日
炽，由于招抚之太滥；招抚之太滥，由于兵力之不足；兵力之
不足，由于赏罚之不明。辄敢忘其僭妄，为陛下一陈其梗檄。
其实言不量力，请非其分，方虞戮辱之及。陛下特采该部之议，
不惟不加咎谪，而又悉与施行；不惟悉与施行，而又隆以新命。
是盖曲从试可之请，不忍以人废言也。
 
 敕谕宣布之日，百姓填衢塞道，悚然改观易虑，以为圣天
子明见万里，动察幽微；占群策之毕举，知国议之有人。莫不
警惧振发，张息其暴，伪息其奸；怯者思奋而勇，后者思效而
前；三军之气自倍，群盗之谋自阻。所谓舞于格苗，运于庙堂
之上，而震乎蛮貊之中者也。
 
 夫过其言而不酬，有志者之所耻也；冒宠荣而不顾，自好
者不为也。臣固谫劣，亦宁草木无知，不思鞭策以报知遇！虽
其才力有所难强，而蝼蚁之诚决能自尽；虽于利钝不可逆睹，
而狐兔之穴断期扫平。臣不胜感恩激切之至！



### 交收旗牌疏 
#### 十二年九月二十五日
 
 准工部咨，该本部题称 ：“看得兵部咨开都御史王守仁奉
敕提督军务，应合照例给与旗牌以振军威一节，既查有例，又
奉钦依。合无于本部收有内给与旗牌八面副，就令原来百户尹
麟前去交与本官督军应用，务加爱惜，不得轻易损坏。候到，
先将收领过日期号数，径自奏报查考等因，具题奉圣旨：是，
钦此 。”钦遵。备咨到臣。随于本年九月十六日，据百户尹麟
领赍令旗令牌八副面前来，除照数收领，调度军马应用，务加
爱惜，不敢轻易损坏外，缘系交收旗牌事理，为此今将收领过
日期、缘由并号数开坐，具本题知。



### 议南赣商税疏 
#### 十二年九月二十五日
 
 据江西按察司分巡岭北道兵备副使杨璋呈 ：“奉巡抚江西
地方右副都御史孙燧案验 ，备行各道兵备等官 ，有地方重大
军务，益于政体，便于军民，果系应议事件，即便条列呈报，
以凭施行等因，随据南安府呈缴本年春季分折梅亭抽分商税循
环文簿，看得该府造报册内，某日共抽税银若干，不见开有某
商人某货若干、抽银若干，中间不无任意抽报情弊；及看得一
季总数，倍少于前。原其所自，盖因抽分官员止是典史、仓官、
义民等项，不惜名节，惟嗜贪污；兼以官职卑微，人心玩视，
以致过往客商或假称权要而挟放，或买求官吏而带过；及被店
牙通同客商，买求书算，以多作少，以有作无，奸弊百端。卷
查前项抽分，创于巡抚都御史金泽，一则苏大庾过山之夫，一
则济南赣军饷之用。题奉钦依，遵行年久。及查赣州龟角尾设
立抽分厂，建白于总制都御史陈金，自正德六年十一月二十七
日起，至九年七月终止，共抽过商税银四万二千六百八十六两
六钱三分七毫五忽。本省大帽山、姚源华林盗贼四起，大举夹
攻，一应军饷，俱仰给于此，并未奏动内帑之积，亦未科派小
民之财。以此而观，则商税之有益地方多矣。缘赣州之税，正
德十一年该给事中黄重奏称，广货自南雄经南安折梅亭，已两
税矣，赣州之税，不无重复，已经勘明停止赣河之税。近复大
举夹攻，军饷仰给，全在折梅亭之税。今所入如此，非惟军饷
无益，实惟奸宄是资。随会同分守左参议黄宏议照，合将南安
之税移于龟角尾抽分，既有分巡道之监临，又有巡抚之统驭；
访察数多，奸弊自少。其大庾县顾夫银两，合令该县每季具印
信领状赴道，批行赣州府支领；支尽查算，准令复支。如此，
非惟大庾过岭之夫不缺，而军饷之用大增。合就会案呈详”等
因，据呈到臣。看得南、赣二府商税，皆因给军饷、裕民力而
设。折梅亭之税，名虽为夫役，而实以给军饷；龟角尾之税，
事虽重军饷，而亦以裕民力。两税虽若二事，其实殊途同归。
但折梅亭虽已抽分，而龟角尾不复致诘，未免有脱漏之弊；若
折梅亭既已抽分，而龟角尾又复致诘，未免有留滞之扰。况监
司既远，胥猾得以恣其侵渔；头绪既多，彼此得以容其奸隙。
若革去折梅亭之抽分，而总税于龟角尾，则事体归一，奸弊自
消，非但有资军饷，抑且便利客商。盖分合虽异，而于商税事
体无改纤毫；转移之间，而于民商利害相去倍蓰。除臣钦遵节
奉敕谕 ，“一应军马钱粮事宜，俱听便宜区画”事理，将副使
杨璋等所议行令该府，一面查照施行外，缘系地方事理，为此
具本题知。


### 升赏谢恩疏 
#### 正德十二年十月初囗日
 
 节该钦奉敕 ：“得尔奏，该福建兵备佥事等官胡琏等统领
军兵，各分哨路，于今年正月十八等日，先后攻破长富村、象
湖山、可塘洞等处巢穴，擒斩首从贼级一千四百二十九名颗；
及该广东兵备佥事等官顾应祥等统领军兵，分哨并进，于今年
正月二十四等日，克破古村、箭灌、水竹等寨，斩贼级一千二
百七十二名颗；各俘获贼属、夺回人口、头畜、器械等数多。
贼害既除，良民安堵。盖由尔申严号令，处置有方，以致各该
官员奉行成算，有此成功。捷奏来闻，朕心嘉悦。除有功官军
民快人等待查勘至日升赏外，升尔俸一级，赏银二十两，紵丝
二表里。仍降敕奖励。尔其益竭心力，大展才猷，修明武备，
多方计画；务使四省交界之区，数年啸聚之党，抚剿尽绝。地
方永获安靖，斯称朕委任之意。毋或狃于此捷，遽生怠玩，致
有他虞。钦此 。”钦遵。臣惟赏及微劳，则有功者益劝；罚行
亲昵，则有罪者益警。近者闽、广之师幸而成功，其方略议于
该部，成算出于朝廷；用命存于诸将，戮力因于士卒。臣不过
申严号令，敷布督促之而已。曾有何功？而乃冒蒙褒赏，增其
禄秩，锡以金币，臣实不胜惭汗惶恐之至！然臣尝有申明赏罚
之奏矣，尝有愿陛下俯从惟重之典，以作敢勇之风之请矣，臣
之微劳，惧不免于罪。而陛下曲从该部之议，特赐优渥之恩者，
所谓赏及微劳，将以激劝有功也。昔人有云 ：“死马且买之，
千里马将至矣 。”臣敢畏避冒赏之戮，苟为逊让，以仰辜陛下
激励作兴之盛心乎？受命之余，感惧交集，誓竭犬马之力，以
效涓埃之报！臣不胜受恩感激之至！



### 横水桶冈捷音疏 
#### 十二年闰十二月初二日
 
 据江西布、按二司巡守岭北道兵备副使杨璋、左参议黄宏
会呈 ：“据一哨统兵赣州府知府邢珣呈 ：‘督同兴国县典史区
澄等官兵，于十月十二等日，攻破磨刀坑等巢；十一月初一等
日，攻破桶冈洞等巢；二十三日，会兵击贼于上新地寨，共十
四处。共擒斩大贼首雷鸣聪、蓝文亨、梁伯安等六名颗，贼从
王礼生等二百四十一名颗；俘获贼属；并夺回被虏男妇二百五
十七名口；烧毁贼巢房屋一百七十七间；及夺马牛赃仗等项。’
二哨统兵福建汀州府知府唐淳呈 ：‘督同上杭县县丞陈秉等官
兵，于十月十二等日 ，攻破左溪等巢 ；十一月初一等日，攻
破十八磊等巢：共十二处。共擒斩大贼首蓝天凤、蓝八、苏景
祥等四名颗，贼从廖欧保等二百六十四名颗；俘获贼属；并夺
回被虏男妇五百四十四名口；烧毁贼巢房屋七百一十二间；及
夺获马牛，器械、赃银等项 。’三哨统兵南安府知府季斅呈：
‘督同同知朱宪、推官徐文英等官兵，于十月十二等日，攻破
稳下等巢；十二月初三日，击贼于朱雀坑等巢；共八处。生擒
大贼首高文辉、何文秀等五名；擒斩贼从杨礼等三百六十一名
颗；俘获贼属；并夺回被虏男妇一百七十一名口；烧毁贼巢房
屋五百七十八间；夺获牛马赃仗等物。及先于七月二十五等日，
二次被贼拥众攻打本府城池，统领本营官兵会同指挥来春、冯
翔，与贼对敌。本职下官兵舍人共擒斩贼从龙正等一百三名颗；
来春下官兵擒斩贼从王伯崇等二十五名颗；冯翔下官兵擒斩贼
从刘保等一百三十五名颗 。’四哨统兵江西都司都指挥佥事许
清开称 ：‘督领千户林节等官兵，于十月十二等日，攻破鸡湖
等巢，共九处。共擒斩大贼首唐洪、刘允昌、叶志亮、谭祐、
李斌等共一十名颗，贼从王志成等一百四十六名颗；俘获贼属；
并夺回被虏男妇一百二名口；烧毁贼巢房屋二百间；及夺获牛
马赃仗等物 。’五哨统兵守备南、赣二府地方以都指挥体统行
事指挥使郏文呈 ：‘督领安远县义官唐廷华官兵，于十月十二
等日，攻破狮子寨等巢；二十三日，会兵击贼于上新地寨。斩
获首贼蓝文昭等三名颗；擒斩贼从许受仔等一百六十六名颗；
俘获贼属；并夺回被虏男妇九十八名口；烧毁贼巢房屋四百一
十二间；及夺获牛马器械等项 。’六哨统兵赣州卫指挥余恩呈：
‘统领龙南县新民王受等兵，于十月十二等日，攻破长流坑等
巢，共五处。擒斩大贼首陈贵诚、薛文高、刘必深三名颗，贼
从郭彦秀等一百七十七名颗；俘获贼属；并夺回被虏男妇九十
九名口；烧毁贼巢房屋五百一十七间；及夺获马驴、器械、赃
银等物 。’七哨统兵宁都县知县王天与呈 ：‘督同典史梁仪等
官兵，于十月十二等日，攻破樟木坑等巢，共三处。擒斩大贼
首邓崇泰、王孔洪等八名颗；擒斩贼从陈荣汉等一百三十九名
颗；俘获贼属；并夺回被虏男妇二百七十五名口；烧毁贼巢房
屋一百六间；及夺获牛马赃物等项 。’八哨统兵南康县县丞舒
富呈 ：‘统领上犹县义官胡述等兵，于十月十二等日，攻破箬
坑等巢，共五处。擒斩贼从康仲荣等四百一十九名颗；俘获贼
属；并夺回被虏男妇一百八十三名口；烧毁贼巢房屋九百九十
三间；及夺获牛马赃银等项。及先于九月二十一等日，大贼首
谢志田等攻打白面寨，随督发寨长廖惟道等，擒斩首从贼徒谢
志田等三十五名颗。’九哨统兵广东潮州府程乡县知县张戬呈：
‘统领本县新民等兵，于十月二十四日等，攻破杞州坑等巢；
十一月初一等日 ，攻破西山界 、桶冈等巢；共九处。擒斩大
贼首萧贵富、钟得昌等六名颗，贼从何景聪等二百五十七名颗；
俘获贼属；并夺回被虏男妇一百五十七名口；及夺获牛马、器
械、赃银等物 。’十消统兵吉安府知府伍文定呈 ：‘统领庐陵
县等官兵刘显等，于十月二十四等日 ，攻破寨下等巢 ；十一
月初一等日，攻破上池等巢；二十日击贼于稳下等巢：共十二
处。擒斩大贼首谢志珊、叶三等二十名颗，贼从王福儿等二百
三十八名颗；俘获贼属；并夺回被虏男妇二百八十四名口；烧
毁贼巢房屋一百三十三间；及夺获赃仗等物 。’中营随征参随
等官推官危受、指挥谢昶等各呈 ：‘蒙提督军门亲统各职等官
兵，于十月十二等日，攻破长龙、横水大巢及庵背等巢，共七
处 。’生擒大贼首萧贵模等一十四名；擒斩贼从萧容等四百六
十五名颗；俘获贼属；并夺回被虏男妇二百四十八名口；烧毁
贼巢房屋二百二间；及夺获牛马、金银、赃仗等项 。’各呈报
到道。
 
 查得先为地方紧急贼情事，节奉提督军门案验备仰本道计
处兵粮，约会三省官兵，将上犹等处贼巢克期进剿。奏请定夺
外，本年六月初五日，据大庾、上犹等县申，并据南康县县丞
舒富呈称 ：“大贼首谢志珊号‘征南王 ’，纠率桶冈等巢贼首
钟明贵等，约会广东大贼首高快马等，大修战具，并造吕公车，
欲要先将南康县打破，就行乘虚入广。乞早为扑捕 。”等因，
备呈。本院行委知府季斅等分兵剿捕，获功，呈报奏闻讫。又
经本院行委知府季斅、指挥来春、姚玺、谢昶、冯翔、县丞舒
富、千户林节，各于要害防遏。擒斩功次，俱发仰本道纪验，
解送本院枭示外，随该本道会同分守参议黄宏，议照江西地方
惟桶冈一处该与湖广约会夹攻，龙川一县该与广东约会夹攻。
其余三县腹心之贼，不时奔冲，难以止遏，合无以次剿捕等因，
具呈。本院移文广东、湖广镇巡衙门，约会以次攻剿间，随奉
本院分定哨道，指授方略。将知府邢瑢等刻期进剿，备仰各道
不妨职事，照旧军前纪验赞画等因，依奉催督各营官兵进攻去
后，今呈前因，除将擒斩贼徒首级俱类送巡按衙门会审纪验明
白，生擒仍解提督军门处决，并贼级照例枭示，被虏人口给亲
完聚，贼属男女并牛马骡变卖银两，收候赏功支用，器械赃物
俱发赣县贮库外，职等议照上犹等县横水等巢大贼首谢志珊、
谢志田、谢志富、谢志海、萧贵模、萧贵富、徐华、谭曰志、
雷俊臣，桶冈大贼首蓝天凤、蓝八苏、蓝文昭、胡观、雷明聪、
蓝文亨、鸡湖大贼首唐洪，新溪大贼首刘允昌，杨梅大贼首叶
志亮，左溪大贼首薛文高、高诵、冯祥，朱雀坑大贼首何文秀，
下关大贼首苏景祥，义安大贼首高文辉，密溪大贼首高玉瑄、
康永三，丝茅坝大贼首唐曰富、刘必深，长河坝大贼首蔡积富、
叶三梅，伏坑大贼首陈贵诚，鳖坑大贼首蓝通海，赤坑大贼首
谭曰荣，双坝大贼首谭祐、李斌等，冥顽凶毒，恃险为恶，僭
拟王号，伪称总兵；聚集党类数千，肆行流毒三省；攻围南安、
南康府县城池，杀害千户主簿等官；流劫湖广桂阳、[需阝]县、
宜章，吉安府龙泉、万安、泰和、永新等县。良民子女，被其
奴戮；房屋仓禀，被其焚烧；道路田土，被其阻荒占夺者，以
千万顷；赋税屯粮，负累军民陪纳者，以千万石。其大贼首谢
志珊、蓝天凤，各又自称‘盘皇子孙 ’，收有传流宝印画像，
蛊惑群贼，悉归约束。即其妖狐酷鼠之辈，固知决无所就；而
原其封豕长蛇之心，实已有不可言。比之姚源之王浩八，华林
之胡雪二，东乡之徐仰四，建昌之徐九龄，均为贼首，而奸雄
实倍之。今则渠魁授首，巢穴荡平，擒斩既多，俘获亦尽。数
十年之祸害已除，三省之冤愤顿释。悉皆仰仗朝廷怜念地方之
荼毒，大兴征讨之王师，并提督军门指授成算，号令严明，亲
临督阵，身先士卒，以致各哨官兵用命争先，捐躯赴敌，或臻
是捷。拟合会案呈详施行”等因，据呈到臣。
 
 卷查先准兵部咨，为申明赏罚以励人心事，该本部覆议请
敕 ：“南赣等处都御史假以提督军务名目，给与旗牌应用，以
振军威。一应军马钱粮事宜，径自便宜区画；文职五品以下，
武职三品以下，径自拿问发落。如遇盗贼入境，即便调兵剿杀，
不许踵袭旧弊招抚，重为民患。所部官军，若在军前违期逗遛
退缩，俱听以军法从事。题：奉圣旨，是，王守仁著提督南、
赣、汀、漳等处军务,换敕与他。其余事宜,各依拟行。钦此。”
及为地方紧急贼情事，准兵部咨 ：“看得所奏攻治贼盗二说，
合无行文 ，交与都御史王守仁 ，悉依前项申明赏罚事理，便
宜行事，期于成功，不限以时等因。题 ：奉圣旨 ，是，这申
明赏罚事宜，还行于王守仁知道。钦此 。”又准兵部咨，该巡
抚湖广都御史秦金题，该本部覆题 ：“看得郴、桂等处与广东、
江西所辖瑶峒密迩联络，若非三省会兵夹攻，贼必遁散。合无
请教两广并南赣总督、巡抚等官会同行事，克期进兵等因。节
奉圣旨：是，都依拟行。钦此 。”又该巡按江西监察御史屠侨
奏，要会同湖广、江西抚镇等官，各量起兵，约会克期夹剿。
又该本部覆题 ：“奉圣旨：是，这南赣地方贼情，只照依恁部
里原拟事宜，著都御史王守仁自行量调官军，设法剿捕。如有
该与江西、两广巡抚、总督等官会兵征剿的，听随会议施行。
钦此 。”续准兵部咨，该臣题开计处南、赣二府兵粮事宜，及
合用本省巡按、御史纪功缘由，该本部覆题 ：“奉圣旨：是，
都依拟行。钦此 。”俱钦遵。陆续备咨到臣，俱经行江西、广
东、湖广各道兵备、守巡等官一体钦遵，调取官军兵快，克期
夹攻。及咨巡抚江西都御史孙燧，并行巡按御史屠侨各查照外，
续据领兵县丞舒富等呈称，各畲贼首闻知湖广土兵将到，集众
据险，四出杀掠，猖炽日甚，乞为急处等因到臣。当将进兵机
宜，督同兵备副使杨璋、分守参议黄宏、统兵知府等官邢珣等，
议得桶冈、横水、左溪诸贼，荼毒三省，其患虽同，而事势各
异。以湖广言之，则桶冈诸巢为贼之咽喉，而横水、左溪诸巢
为之腹心；以江西言之，则横水、左溪诸巢为贼之腹心，而桶
冈诸巢为之羽翼。今不先去横水、左溪腹心之患，而欲与湖广
夹攻桶冈，进兵两寇之间，腹背受敌，势必不利。今议者纷纷，
皆以为必须先攻桶冈，而湖广克期乃在十一月初一日，贼见我
兵未集，而师期尚远，且以为必先桶冈，势必观望未备。今若
出其不意，进兵速击，可以得志。已破横水、左溪，移兵而临
桶冈，破竹之势，蔑不济矣。于是，臣等乃决意先攻横水、左
溪，密切分布哨道，使都指挥佥事许清率兵千余，自南康县所
溪入；知府邢珣率兵千余，自上犹县石人坑入；知县王天与率
兵千余，自上犹县白面入；令其皆会横水。使守备指挥郏文率
兵千余，自大庾县义安入；知府唐淳率兵千余，自大庾县聂都
入；知府季斅率兵千余，自大庾县稳下入；县丞舒富率兵千余，
自上犹县金坑入；令其皆会左溪。知府伍文定、知县张戬，候
各兵齐集，令其亦从上犹、南康分入，以遏奔冲。臣亦亲率兵
千余，自南康进屯至坪，期直捣横水，以与诸军会；而使兵备
副使杨璋、分守参议黄宏，监督各营官兵，往来给饷，以促其
后。分布既定，乃于十月初七日夜，各哨齐发；初九日，臣兵
至南康；初十日，进屯至坪。使间谍四路分探，皆以为诸贼不
虞官兵猝进，各巢皆鸣锣聚众，往来呼噪奔走，为分投御敌之
状，势甚张皇；然已于各险隘皆设有滚木雷石。度此时贼已据
险，势未可近。臣兵乘夜遂进。十一日小饷，未至贼巢三十里，
止舍，使人伐木立栅，开堑设堠，示以久屯之形。夜使报效听
选官雷济、义民萧庾，分率乡兵及樵竖善登山者四百人，各与
一旗，赍铳礁钩镰，使由间道攀崖悬壁而上，分列远近极高山
项以觇贼。张立旗帜，爇茅为数千灶；度我兵且至险，则举炮
燃火相应。十二日早，臣兵进至十八面隘。贼方据险迎敌，骤
闻远近山顶礁声如雷，烟焰四起；我兵复呼噪奋逼，铳箭齐发。
贼皆惊溃失措，以为我兵已尽入破其巢穴，遂弃险退走。臣预
遣千户陈伟、高睿分率壮士数十，缘崖上夺贼险，尽发其滚木
雷石。我兵乘胜骤进，声震天地。指挥谢昶、冯廷瑞兵由间道
先入，尽焚贼巢。贼退无所据，乃大败奔溃。遂破长龙巢，破
十八面隘巢，破先鹅头巢，破狗脚岭巢，破庵背巢，破白蓝、
横水大巢。
 
 先是，大贼首谢志珊、萧贵模等，皆以横水居众险之中，
倚以为固。闻官兵四进，仓卒分众扼险，出御甚力。至是，见
横水烟焰障天，铳礁之声撼摇山谷，亦各失势，弃险走。各哨
官兵乘之，皆奋勇力战而入。知府邢珣遂破磨刀坑巢，破荼坑
巢，破荼潭巢；知县王天与破樟木坑巢，破石王巢；都指挥许
清破鸡湖巢，破新溪巢，破杨梅巢；俱至横水。知府唐淳破羊
牯脑巢，破上关巢，破下关巢，破左溪大巢；守备指挥郏文破
狮寨巢，破义安巢，破苦竹坑巢；指挥余恩破长流坑巢，破牛
角窟巢，破龟坑巢；县丞舒富破箬坑巢，破赤坑巢，破竹坝巢；
知府季斅破上西峰巢，破狐狸坑巢，破铅厂巢；俱至左溪。守
巡各官亦随后督兵而至。是日，擒斩首从贼人、贼级并俘获贼
属男妇、夺回被虏人口、牛马、赃仗数多，其余自相蹂践，堕
岸填谷而死者，不可胜计。当是时，贼路所由入，皆刊崖倒树，
设阱埋签，不可行。我兵昼夜涉深涧，蹈丛棘；遇险绝，则挂
绳崖树，鱼贯而上，猿臂而下，往往失足堕深谷。幸而不死，
经数日始能出。各兵已至横水、左溪，皆困甚，不复能驱逐。
会日已暮，遂令收兵屯扎。次日，大雾，雨，咫尺不辨；连数
日不开。乃令各营休兵享士，而使乡导数十人分探溃贼所往，
并未破巢穴动静。十五日，得各乡导报，谓诸贼分阵，预于各
山绝险崖壁立有栅寨，为退保之计，有复合聚于未破之巢者，
俱不意我兵骤入，未及搬运粮谷。若分兵四散追击，可以尽获。
臣等窃计，湖、广夹攻在十一月初一，期已渐迫。此去桶冈尚
百余里，山路险峻，三日始能达。若此中之贼围之不克，而移
兵桶冈，势分备多，前后瞻顾，非计之得。乃今各营皆分兵为
奇正二哨，一攻其前，一袭其后，冒雾速进，分投急击。十六
日，知府邢珣攻破旱坑巢，窎井巢；知府季斅、守备指挥郏文
攻破稳下巢，李家巢。十七日，知府唐淳攻破丝茅坝巢。十八
日，都指挥许清攻破朱雀坑巢，村头坑巢，黄竹坳巢，观音山
巢。十九日，指挥余恩攻破梅伏坑巢，石头坑巢。二十日，知
府邢珣又攻破白封龙巢，芒背巢；知县王天与攻破黄泥坑巢，
大富湾巢。二十二日，县丞舒富攻破白水洞巢；本日，知府伍
文定、知县张戬兵亦至。二十四日，知府伍文定攻破寨下巢，
知县张戬攻破杞州坑巢。二十五日，知县张戬又破朱坑巢，知
府伍文定破杨家山巢。二十六日，知府季斅又破李坑巢，都指
挥许清又破川坳巢。二十七日，守备指挥郏文又破长河洞巢。
连日各擒斩首从贼人、贼级并俘获贼属男妇，夺回被虏人口、
牛马、赃仗数多。
 
 是日，各营官兵请乘胜进攻桶冈。臣复议得桶冈天险，四
面青壁万仞，中盘百余里，连峰参天，深林绝谷，不睹日月。
中所产旱谷、薯芋之类，足饷凶岁。往者亦尝夹攻，坐困数月，
不能俘其一卒，竟以招抚为名而罢。及询访乡导，其所由入，
惟锁匙龙、葫芦洞、荼坑、十八磊、新地五处，然皆架栈梯壑，
夤悬绝壁而上。贼使数人于崖巅，坐发雷石，可无执兵而御我
师。惟上章一路稍平，然深入湖广，迂回取道，半月始至。湖
兵既从彼入，而我师复往，事皆非便。今横水、左溪余贼皆已
奔入其中，同难合势，为守必力。善战者，其势险，其节短。
今我欲乘全胜之锋，兼三日之程，长驱百余里而争利，彼若拒
而不前，顿兵幽谷之底，所谓强弩之末，不能穿鲁缟矣。今若
移屯近地，休兵养锐，振扬威声，先使人谕以祸福，彼必惧而
请服。其或有不从者，乘其犹豫，袭而击之，乃可以逞。乃使
素与贼通戴罪义官李正岩、医官刘福泰，释其罪，并纵所获桶
冈贼钟景，于二十八日夜悬壁而入，期以初一日早，使人于锁
匙龙受降。贼方甚恐，见三人至，皆喜，乃集众会议。而横水、
左溪奔入之贼，果坚持不可，往复迟疑，不暇为备。臣遣县丞
舒富率数百人屯锁匙龙，促使出降；而使知府邢珣入荼坑，知
府伍文定入西山界，知府唐淳入十八磊，知县张戬入葫芦洞；
皆于三十日乘夜，各至分地。遇大雨，不得进；初一日早，冒
雨疾登。大贼首蓝天凤方就锁匙龙聚议，闻各兵已入险，皆惊
愕散乱，犹驱其众男妇千余人，据内隘绝壁，隔水为阵以拒。
知府邢珣之兵渡水前击，张戬之兵冲行其右，伍文定之兵自张
戬右悬崖而下，遶贼傍击。贼不能支，且战且却。及午，雨霁；
各兵鼓奋而前，乃败走。县丞舒富、知县王天与所领兵，闻前
山兵已入，亦从锁匙龙并登。各军乘胜擒斩，贼悉奔十八磊。
知府唐淳之兵复严阵迎贼，又败。然会日晚，犹扼险相持。次
早，诸军复合势并击，大战良久，遂大败。知府邢珣破桶冈大
巢，破梅伏巢，破鸟池巢；知县张戬破西山界巢、锁匙龙巢，
破黄竹坑巢；知府唐淳破十八磊巢；知府伍文定破铁木里巢，
破土池巢，破葫芦洞巢；知县王天与破员分巢，破背水坑巢；
县丞舒富破太王岭巢。擒斩首从贼人、贼级并俘获贼属男妇、
夺回被虏人口、牛马、赃仗数多。贼大势虽败，结阵分遁者尚
多。是日，闻湖广土兵将至，臣使知府邢珣屯葫芦洞，知府唐
淳屯十八磊，知府伍文定屯大水，守备指挥郏文屯下新地，知
县张戬屯砆头，县丞舒富屯荼坑，指挥姚玺。知县王天与屯板
岭；而副使杨璋巡行砆头、荼坑诸营，监督进止，以继其粮饷。
又使知府季斅分屯聂都，以防贼之南奔；都指挥许清留屯横水，
指挥余恩留屯左溪，以备腹心遗漏之贼；而使参议黄宏留扎南
安，给粮饷，以为聂都之继。臣亦躬率帐下屯茶寮，使各营分
兵，与湖兵相会，夹剿遁贼。初五日，知府邢珣又破上新地巢，
破中新地巢，破下新地巢。初七日，知府唐淳又破杉木坳巢，
破原陂巢，破木里巢。十一日，知县张戬破板岭巢，破天台庵
巢；十三日，又破东桃坑巢，破龙背巢。连日各擒斩俘获数多。
其间岩谷溪壑之内，饥饿病疹颠仆死者，不可以数。于是，桶
冈之贼略尽。臣以其暇，亲行相视形势，据险立隘，使卒数百，
斩木栈崖，凿山开道。又使典史梁仪领卒数百，相视横水，创
筑土城；周围千余丈，亦设隘以夺其险。议以其地请建县治，
控制三省诸瑶，断其往来之路；事方经营。十六日，据防遏推
官徐文英呈称，广东鱼黄等巢被湖兵攻破，贼党男妇千余，突
往鸡湖、新地、稳下、朱雀坑等处。臣复遣知府季斅分兵趋朱
雀坑等处，知府伍文定趋稳下、鸡湖等处，守备指挥郏文、知
府邢珣趋上新等处，各相机急剿。二十日，知府伍文定兵，击
贼于稳下寨、西峰寨、苦竹坑寨，长河坝巢、黎坑巢。二十三
日，守备指挥郏文、知府邢珣击贼于上新地巢，知府伍文定又
追击于鸡湖巢。十二月初三日，知府季斅击贼于朱雀坑寨、狐
狸坑巢。擒斩首从贼徒、俘获贼属、夺获赃仗数多。于是奔遁
之贼始尽。然以湖、广二省之兵方合，虽近境之贼悉以扫荡，
而四远奔突之虞，难保必无。乃留兵二千余，分屯茶寮、横水
等隘，而以是月初九日回军近县，以休息疲劳；候二省夹攻尽
绝，然后班师。两月之间，通计捣过巢穴八十余处，擒斩大贼
首谢志珊、蓝天凤等八十六名颗，从贼首级三千一百六十八名
颗，俘获贼属二千三百三十六名口，夺回被虏男妇八十三名口，
牛马骡六百八只匹，赃仗二千一百三十一件，金银一百一十三
两八钱一分；总计首从贼徒、贼属、牛马、赃仗共八千五百二
十五名颗口只件。俱经行令转解纪功官处，审验纪录去后，今
呈前因。
 
 参照大贼首蓝天凤、谢志珊等，盘据千里，荼毒数郡；僭
拟王号，图谋不轨；基祸种恶，且将数十余年。而虐焰之炽盛，
流毒之惨极，亦已数年于兹。前此亦尝夹剿，曾不能损其一毛；
屡加招抚，适足以长其桀骜。今乃驱卒不过万余，用费不满三
万，两月之间，俘获六千有奇，破巢八十有四；渠魁授首，噍
类无遗。此岂臣等能贤于昔人，是皆仰仗朝廷威德之被，庙堂
处置得宜；既假臣以赏罚之权，复专臣以提督之任。故臣等得
以伸缩自由，举动如志；奉成算以行事，循方略而指挥；将士
有用命之美，进止无掣肘之虞；则是追获兽兔之捷，实由发纵
指示之功。臣等偶叨任使，亦安敢冒非其绩！夫谋定于帷幄之
中，而决胜于千里之外；命出于庙堂之上，而威行于百蛮之表。
臣等敢为朝廷国议有人贺，且自幸其所遭，得以苟免覆餗之戮
也。及照监军副使杨璋、参议黄宏、领兵都指挥佥事许清、都
指挥使行事指挥使郏文、知府邢珣、季斅、伍文定、唐淳、知
县王天与、张戬、指挥余恩、冯翔、县丞舒富、随征参谋等官
指挥谢昶、冯廷瑞、姚玺、明德、同知朱宪、推官危寿、徐文
英、知县陈允谐、黄文鸾、宋容、陆璥、千户陈伟、高睿等，
以上各官，或监军督饷，或领兵随征，悉皆深历危险，备尝艰
难，各效勤苦之力，共成克捷之功。俱合甄录，以励将来。伏
愿皇上普彰庙堂之大赏，兼收行伍之微劳。激劝既行，功庸益
集，自然贼盗寝息，百姓安生，则地方幸甚！臣等幸甚！



### 立崇义县治疏 
#### 十二年闰十二月初五日
 
 据江西巡守岭北道兵备副使杨璋、左参议黄宏会呈 ：“据
南安府知府季斅呈：‘备所属致仕省祭义官监生杨仲贵等呈称，
上犹等县横水、左溪、长流、桶冈、关田、鸡湖等处，贼巢共
计八十余处，界乎三县之中，东西南北相去三百余里，号令不
及，人迹罕到。其初畲贼，原系广东流来。先年，奉巡抚都御
史金泽行令安插于此，不过砍山耕活。年深日久，生长日蕃，
羽翼渐多；居民受其杀戮 ，田地被其占据 。又且潜引万安、
龙泉等县避役逃民并百工技艺游食之人杂处于内，分群聚党，
动以万计。始渐虏掠乡村，后乃攻劫郡县。近年肆无忌惮，遂
立总兵，僭拟王号；罪恶贯盈，神人共怒。今幸奏闻征剿，蒙
本院亲率诸军，捣其巢穴，擒其首恶；妖氛为之扫荡，地方为
之底宁。三县之民欢欣鼓舞，如获更生。访得各县流来之贼，
自闻夹攻消息，陆续逃出颇众。但恐大兵撤后，未免复聚为患。
合无三县适中去处，建立县治，实为久安长治之策’等因，到
道。随取各县乡导，于军营研深。查得前项贼巢，系上犹、大
庾、南康三县所属。上犹县崇义、上保、雁湖三里，先年多被
贼杀戮，田地被其占据；大庾县义安三里，人户间被杀伤，田
地贼占一半；南康县至坪一里，人户皆居县城，田地被贼阻荒。
总计贼占田地六里有半。随蒙本院委领兵知府邢珣、知县王天
与、黄文鸑亲历贼巢踏勘，三县之中适均去处，无如横水。原
系上犹县崇义里地方，山水合抱，土地平坦，堪以设县。随会
同分守左参议黄宏，议得合无于此建立县治，尽将三县贼人占
据阻荒田地，通行割出。缘里分人户数少，查得南康县上龙一
里、崇德一里，亦与至坪相接，缘至坪三都虽非全里，然而地
方广阔，钱粮数多，堪以拆作一里，合割并属新县。其间人户
数少者，田粮尚存，招人佃买，可以复全。县治既设，东去南
康尚有一百二十里，要害去处则有长龙；西去湖广桂阳县界二
百余里，要害去处则有上保；南去大庾县一百二十余里，要害
去处则有铅厂；俱该设立巡检司。查得上犹县过步巡检司，路
僻无用，宜改移上保，备由呈详。奉批 ：‘看得横水开建县治，
实亦事不容已。但未经奏请，须候命下，方可决议。兼之工程
浩大，一时恐未易就。今贼势虽平，漏殄尚有，且宜遵照本院
钦奉敕谕随宜处置事理，先于横水建立隘所，以备目前不测之
虞。除委典史梁仪等一面竖立木栅，修筑土城，修建营房外，
查得横水附近隘所，如至坪、雁湖、赖塘等处，盗贼既平，已
为虚设。其附近村寨，如白面、长潭、杰坝、石玉、过步、果
木、鸟溪、水眼等处居民，访得多系通贼窝主；及各县城郭村
寨，亦多有通贼之人。合将各隘隘夫悉行拨守横水，其通贼人
户，尽数查出，编充隘夫，永远把守；其不系通贼者，量丁多
寡，抽选编全，轮班更替，务足一千余名之数。责委属官一员
统领，常川守把。遇有残党啸聚出没，即便相机剿捕。候县治
既立，人烟辏集，地方果已宁靖，再行议处裁损。其开建县治，
本院亲行踏勘，再四筹度，固知事不可已。但举大事，须顺民
情，兵革之后，尤宜存恤。仰该道会同分守等官，再行拘集地
方父老子弟，多方询访，必须各县人民踊跃鼓舞，争先趋事，
然后兴工，庶几事举而人有子来之美，工成而民享偕乐之休。
仍呈抚按等衙门公同计议施行’等因。依奉会同参议黄宏遵照
批呈事理，先于横水设立隘所，防范不虞。及行该府再行拘集
询访外，随据府县各申，拘集父老到官，各交口欢欣，鼓舞趋
事，别无民情不便等因，备呈到道 。”覆审无异，转呈到臣。
会同巡抚江西等处地方都察院右副都御史孙燧、巡按江西监察
御史屠侨，议照前项地方，大贼既已平荡，后患所当预防。今
议立县治并巡司等衙门，惩前虑后，杜渐防微，实皆地方至计，
及查得横水议建县治处所，原系上犹县崇义里，因地名县，亦
为相应。如蒙皇上悯念地方屡遭荼毒，乞敕该部俯顺民情，从
长议处，早赐施行，并儒学巡司等衙门一体铨选官员，铸给印
信。如此，则三省残孽，有控制之所而不敢聚；三省奸民，无
潜匿之所而不敢逃。变盗贼强梁之区为礼义冠裳之地，久安长
治，无出于此。
