序

尝闻宇宙大矣，何所不有。宣尼“不语怪”，非谓无怪之可语也。乃龌龊，老儒谓目不亲非圣之书抑何坐井观天耶！泥丸封口，自甘固陋。独不观乎天之风月，地之花鸟，人之歌舞，非此不成其为三才乎？从来可欣可羡可骇可愕之事，自曲士观之甚奇，自达人观之甚平。吾尝浮沉八股道中，无一生趣。月之夕，花之晨，衔觞赋诗之余，登山临水之际，稗官野史，时一展玩。诸凡神仙妖怪，国士名姝，风流得意，慷慨情深等语，千转万变，靡不错陈于前，亦足以送居诸而破岑寂。岂其詹詹学一先生之言而以号于人曰“此夫出自齐谐之口者也”而摈不复道耶？虽然诗三百篇，不废郑卫，要以“无邪”为归。假令不善读诗者，而徒侈淫哇之词，领忘惩创之旨，虽多亦奚以为！是集也，奇而法，正而葩，纤合度，修短中程，才情妙敏，踪迹幽玄。其为物也多姿，其为态也屡迁。斯亦小言中之白眉者矣。昔人云：“我能转法华，不为法华转。”得其说而并得其所以说，则乐而不淫，哀而不伤，纵横流漫而不纳于邪，诡谲浮夸而不离于正。不然，始而惑，既而溺，终而荡。“尽信书则不如无书”，有味乎于舆氏之言哉。不佞，懒如嵇，狂如阮，慢如长卿，迂如元稹，一世不可余，余亦不可一世。萧萧此君而外，更无知已。啸咏时每手一编，未尝不临文感慨，不能喻之于人。窃谓开卷有益，夫固善取益者自为益耳。戊午，天孙渡河后三日，晏坐南窗，凉风飒至，绿筠弄影。左蟹鳌，右酒杯，拍浮，漫兴书此，以告夫世之读《艳异编》者。

玉苟茗居士汤显祖题